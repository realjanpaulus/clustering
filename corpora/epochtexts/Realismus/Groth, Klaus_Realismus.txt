Wat gluddert in Blomhof un lacht achtern Tun? De Vullmacht sin Twęschens, de Witt un de Brun.De Vagt un de Schriwer gungn ęben vœrbi, Weer jüs as en Beertünn mit Hœnken derbi.Wa lach do de Brune un schüttel de Haar: Du kriggst mal de Krumme, schast sehn, noch vuntjahr!Wa lach do de Witte un klapp inne Hann': Du kriggst mal de Dicke, de Dicke ton Mann! –Ik kik dœr de Paten un heff mi bedacht: Wat much ik denn, Schriwer węn – oder de Vagt? Dat süht bi Dag' so fründli ut mit Dœr un Finstern gęl, Des Nachts is dat en gruli Hus, denn slarrt dat langs de Dęl.Dat slarrt op Tüffeln, Schritt vœr Schritt, dat slarrt der hin un hęr, Doch wenn de Dag des Morgens graut, so hört man dat ni mehr.Dats jüs, as gung en ole Fru, un söch de ganze Nach, Un kunn ni finn' un söch un söch bet an den hellen Dag.Dat kumt des Abends ut de Stuv un wannert langs de Dęl, Un föhlt herum bi jede Dœr, as wenn de Slœtel fęhl.Dat funßelt an de Kœkendœr, dat klœtert an den Rink, Dat kraut un grabbelt an de Bręd un röhrt an Slött un Klink.Denn slurrt dat wieder an de Wand un raschelt in den Gank, Denn pett dat langs de Trepp tohöch un trufft de Bœn hentlank.Dar trufft dat langsam hin un hęr un wöhlt in Törf un Kaff, Denn pett dat wedder na de Luk un kumt de Trepp heraf.De Saaldær hett en isen Kęd, dar ritt dat ganze Stunn': Doch wenn de Hahn des Morgens kreiht, ist jedesmal verswunn'. Wat will He mi int Finster lüstern? Ik seet je ganz tofrędn in Düstern Un hör min braten Appeln grüstern – Dat mag ik geern – Un wull mi ębn en Pip anpüstern Un spikeleern.Ik weet ni, seeg ik Em sodenni, So ward mi op en Art elenni, Mi kamt, ik mark ni rech wodenni, De Rimelsch op, Un brummt mi, as de Im, lebenni Herum in Kopp.Dat treckt mi rein mit Macht na't Finster, As weert wat rechts, was buten glinster, Un dreiht mi denn en Barg Gespinster Vœrn Ogen rund – Ik kenn ni »heure« oder »winster«, Ik dwattsche Hund.Ik weet wul, dat He Allns ant Band hett, Wat phantaseert un keen Verstand hett, As Rimers, oder wat en Brand hett Bi'n Hochtid kręgn, Doch dacht ik nich, dat He de Hand sett Ann plattdütsch Bręgn.Wi sünd je ganz und gar vernünfti, Un mank de Rimsmęd nich mal zünfti, Ok hebbt wi jümmer unvernünfti Vęl Klei to knędn; So bę ik, lat He mi inskünfti Man ganz tofrędn.He lurt vun mi wul op sin Kringel? He meent, Em hört sin Deel Geklingel Vun jede Nachtigal und Singel- trütjen, wat rimt, Un denkt, man sleiten ut den Swingel, Wenn man't versümt.Ik heff man hört, dat He dat geern süht, Un Em dat smödi umme Neern tüht, Wenn man nothdrefti inne Feern süht Na Sin Gesich – Un denn Een fleit, as op en Scheerntüt, Recht barmhartig.Uns feilt darto man ganz de Snawel, Wi seggt en Keesmess to en Sawel, Un Fork un Gaffel to en Gawel, Wi sünd wat drulli, Wi sünd warafti ni cumpawel Un gar to knulli.He treckt je doch dat ganze Land um, Un slępt dat Weltmeer oppen Strand rum, He kriggt op Hochdütsch sacht sin Quantum Vun blödige Thran; Wi hebbt umt Hart en mischen Band rum, Mit Pukers beslan.Vertreck He sik man ut de Marsch rut, Un nęhm He man en anner Marschrout, Dat nimt sik plattdütsch gar to narrsch ut, Dat Maanschinfewer: Wi seggt uns Menung grad un barsch rut, Frisch vunne Lęwer.He schint uns gar to bleek un swęweli, Wi sünd ton Snuckern gar to knęweli, Bi Hartenssmarten gar ni hęweli, Vun Art wat bari, As Neocorus Un drehari«.He hört ok, wenn ik Em Eens singn dę, Wa weni dat na'n Swölapp klingn dę, Dat war, je höger ik mi swingn dę, Man jümmer grœwer, As wenn en Buck int Spanntau springn dę Koppheister œwer.So lat He mi min Appeln grüstern, Un ruhi simeleern in Düstern, Un mi min Pip un Für anpüstern Un brœsi smöken, Un mak He mi ni warm un lüstern, Dat Glück to söken. Dat heet sik Lif un Seel opfrischen, Des Sünndas mal na Fiel to fischen; Dar geit dat lusti Tog um Tog, Denn mal'n Hęk un denn mal 'n Pogg.Man sitt de Węk sik redi krumm, Man sitt de Węk sik redi dumm, Dat weer je schändli, weer je sündli, Thęr man sik Sünndas ni mal gründli, Un mak sik mal de Lenken öli Un Ünnerlif un Seel mal köhli.Dat is en Schoster redi nödi, Dat hollt em Hart un Bossen smödi, Keen Sodaseep fat so op Pick, As Sünndas mal na'n Fieler Dik.De Luff is schön, dat Wedder moje, De Sünn is noch nich ut de Koje, De Heiders ligt noch deep to snurken, In Schummern trillt de eersten Lurken, Umswirn un Singn vun Duts un Pocken Is vun Sünnabnd noch nich int Stocken! Doch rükt dat ut de Böm so frisch, Een ward so nüchtern as en Fisch; Doch rükt dat Gras so grön vun ünnern, Dat kunn en Fohrmannsknecht vermünnern.De Schosters sünd al lang int Wogen Un wascht den Slap ut beide Ogen. De Kaffe dampt – dat Finster apen, – De Rullbröd glid ok dal int Slapen. En Slępen Pannkok nimt man mit. Hannoveraner hett en Nett, Speckschoster mit dat Angesicht De nimt dat op sin breden Rügg. De Blickensläger kumt to angeln, Der kannegießer »thut nich mangeln«; Ok fęhlt keen Brannwin, Melk un Beer, Un vœrwarts treckt dat wille Heer, En »ole Garr« vun Stümp un Stummeln, De Schotfelln ballert anstatt Trummeln; Jan Reuter mit de holten Stęwel Is Hinterlieutnant sünner Säwel, Doch mit en Schecht un Angelroth Un Kluwer vun en dörtig Fot, Un mit en Korf vœr Bars un Hęk Un Proviant vœrn ganze Węk, Un anne Sit en leddern Tasch, Un vœr de Boss en blickern Flasch, Un inne Mund en Näsenböter – Dat smeckt, je körter, um so söter, – So treckt he los »mit frohem Muth«, Dat echte Been stickt achterut.Du hest wul ehr en Pudel sehn? He slępt en Kęd-Enn' mank de Been, Na alle Ecken kikt he lüstern, Un löppt vœr Freiden rein in Bistern, Un prust na jede Katt und Kater, Un lett an jede Bom sin Water, An jede Ecksteen mutt he snüffeln, In jeden Misten söcht he Trüffeln, Un alle Muslöck kratzt he deper, Un rükt bi jeden Hund na'n Pęper, Doch ehr he't wis ward, liggt he möd Un knurri wedder an sin Kęd. –De Schosters sünd utlaten fröhli! De Schosters sünd unmaten sęli! So flink un flödi as de Wind – So lang de Föt ni blasi sünd. Wa dreiht de Kopp ni as en Swanzstück, Wa geit de Snack ni as en Danzstück, Wa sleit de Tung ni slank in Snack, Un Been un Schotfell rasch in Takt! De Pocken weet ni wat der los is, De Schosters weet ni wat en Grov is Un Grübb un Graben, Gröv un Graff Un gat op Allens lik op af.Perdauz! – de Blickensläger drinkt – Dat heet in stan – »un sinkt un sinkt« – De kannegießer »wullten Satz nęhm«, Jüs as de Anner inn Moratz keem. Wo is Jan Reuter mit de Schech? Speckschoster!! krig dat Nett torech! Jan Reuter!! gau de Kluwerstaken! Jan Reuter löppt, em knackt de Knaken – De holten – och, dat Moor is mœr! Dat unecht Been geit deep hendœr! – Dar sitt he fast mit all sin Reitschop! Gottlof, de Blickensläger steit op Ut Noth un Dod, un Murt un Schit – Natürlich – op de günner Sit. Sunst harrn de Schosters al de Strümp los Un wulln der rin op Darm un Lümp los, Un harrn em rutkręgn, dats nu eenmal Gewis, un schulln se em ant Been haln Na't Öwer, wo de Ręd noch rund gung: Ot Water wul bet an den Grund gung?De Pocken weern al so tofręden, Fungn mähli wedder an to ręden, De Hadbar stunn un keek vun Feern, As wull he Swimm un Fischen lehrn, De Blickensläger funn dat fuchdi, De barbeent Schosters funn' dat luchdi, Un stunn' bedenkli all ant Öwer, Un dachten all: wa kumt man rœwer? De Hieren na de Hęk un Bars, De Dare mit sin natten M –, De Hieren lungri na en Fischtog, De Dare hungri achtert Dischdok Bi Kind un Kük un Kaffekann, Un dröge Sünndagswäsche an.Dat Water hett sin egen Tücken, Un Moor un Gröben hebbt ęr Nücken; Das jüs, as Winters Garn to winn': Wa's mœgli! gar keen Enn' to finn! Un nich en Stęgelsch, nich en Stegg! Wa kamt de Fielers hier torech? De lopt je na de Heid in Düstern, Un weern der noch mit Botter güstern!Speckschoster seggt: Wi mœt dat wagen! Jan Reuter! gif den Kluwerstaken!He treckt vunt Ledder, spütt in Hann', Un fat den Stock, un sett em an, Un nimt en Fahrt, un deit en Zug – Un swęvt witbeentig inne Luch!Hol lik de Tung! hol stif de Ohrn! Steil steit de Kluwer as en Thorn! Jüs pillik as en Ständerbalken: Speckschoster hangt as an en Galgen, Un tallföt, as en ophungn Kater, Un kikt unglückli dal na't Water.De Schosters schrigt: Nu hol di baben kanngießer: Och, er fällt in Graben!Dat dę he ok. – Speckschoster swunk, De Kluwer glee to Sit un sunk –Dat Waterpedden geit in Winter, Jehanni is dat etwas dünner – Een, twee, dree Schritt – De Schoh lopt œwer! De Büx is vull – He kumt ni rœwer! De Kopp is weg! – Dat gung noch gut: He kruppt op de Sit wedder rut!Dat weern denn Twee! Wa nu de Annern? De fangt verdreetli an to wannern.De Ossen dachten: Wats der los? De Schosters sünd wul nich bi Trost! Un keemn nieschiri langs de Wischen, As wulln se mit na Fiel to fischen, De Steert to höch, de Kopp vœrut: Se neemn sik fast vernünfti ut.De Schosters stunn' un sunn' ant Öwer, Un dachten all: Wa kamt wi rœwer?So neeg bi Fiel – man hör se karnn – As Ossen vœr de Gröv to harrn, As Ossen anne Barg to nœlen, – Un hörn gündsit de Kaffemœlen, Un sehn de Dik mit all de Fisch in, Un sehn de Hüs' mit deckte Dischen: Jüs blot en Tweernsdrath vœr en Pannkok? Dat makt de Schosters redi unklok, Dat makt je'n Moltmœlsossen hittli! Dat makt en Schoster gänzli nüttli!Se stat as quesi Schap vœrn Heck: En paar sünd dœr, Gott weet wasück, De Annern lopt de Kopp in Tun Un een mank anner as en Klun.Denn hier weer Rath un Anslag dür, As bi de Köh mit lopen Für. Schüllt wi hendœr op Lębn un Dod, Fründ? »Denk an din Kinner, de ni grot sünd!« Swimm' oder sinken? »Dats je gräßli!« Doch weert ni deep nog, dat weer häßli! Man kunn dat blot vun babn nich sehn; An Hemd uttrecken dach nich Een.Wenn so de Kopp vunt Denken swar is, En Dripp Verstand an jede Haar is: Man kunn wul as an Sotswang wanken, Koppheisterschęten vœr Gedanken – So hett man as en Steen ann Slaggbom, So hett man as de Tung inn Waggbom, Jüs as en Paßbom an de Mœl, Sin Magen ünner an sin Seel. Un wenn de Kopp to swindli stiggt: De Magen hollt dat Glikgewicht, Un ström dat Denken redi armdick: De Magen is en sękern Parmtik; De lett de Seelenklock ni utneihn, Un de Gedankenstrom ni rutspeihn, De is, löppt de Vernunft mal dennsch, Stangtom un Halter vœr de Mensch.De Twee op Gündsit wuschen Hemder, As fröher ędle Königskinder, Un schin' se vullens nich so hell As Elfenbeen vun Hut un Fell: De Blickensläger weer doch zart, Man blot de Hann' fulln ut de Art, As drog he Hannschen bet ann Ellbagn, Ok harr de Kopp en swartli Kęhlkragn. Speckschoster awer mak sik leidi As en Senater vun Taheiti. Doch – as se weern, so dęn se blenkern, Un seeten mit de Been to slenkern.Do seggt de Klempner: Harr 'k en Hanndok! De Schoster: Oder ok en Pannkok! Pannkok!! erscholl es durch die Weite, »Pechvögel! kommt an meine Seite!« So reep de kannegießer lockend, Un süh! dat Birßen keem int Stocken, Un süh! de Magen keem int Zucken: De Schosters awer all in Hucken As Sniders un de Türksche Divan, Un heeln ęr hungerige Lif an, Int gröne Gras ant smucke Öwer, Rund um den plitschen kannenstöwer. De twee Gündsiters kregn ęr Deel Hinœwer an den Kluwerstœl.De Minsch ward banni quält op Eern, Mutt banni sweten, sik to nährn, Mutt klei'n un seihn un ei'n un meihn, Ehr he wat kriggt, sik mal to frei'n, Un hett he't endli rund in Pannkok, So seggt de Magen kum mal: Dank ok, So is de Hunger rein so hitt, Man kunn wul rinfalln inne Grütt: De Haar umt Hart rum wüllt Een sengn, De Funkens ut de Kusen springn, Un Arms un Mund un Tung un Backen Hebbt hild, man wedder wegtopacken, Man dœrtobringn an Sünndagmorgen, Wat Węken kost an Sweet un Sorgen.Man kunnt ni ansehn, ahn to schruweln, Man kunnt ni ansehn, ahn to gruweln: Wa ok dat Gröttste rasch vergeit, Wat Mög un Tid erschaffen deit.Wa langsam treckt de Plog de Spor! Wa langsam leggt sik For an For! De Jung sitt op de Pęr un slöppt ni, De Knecht geit achteran un röppt: hü! Un geit un geit un hollt den Plogsteert; Un anne Wall dar liggt de Krogweerth, Un süht se na, un smökt un smökt, Un süht, wa swar de Pagen treckt, Een vœr de anner, Schritt vœr Schritt, Sin Knecht, sin Jung, sin Ogen mit: He hört man kum de Rœder janken, Un achteran treckt sin Gedanken, Bet gündsit günnert an de Vœrwenn, Dar süht he ruhi sik de Pęr wenn', Un mähli rüggwarts kumt de Tog, Sin Pęr, sin Jung, sin Knecht, sin Plog, All liklankut as an en Snor: So leggt sik langsam For an For.Wat vœrn Geduldssack is son Bur! Wa hett he't sur! wa hett he't sur! Denn nu dat Seiden antosehn! Un denn vœrt Opkam nich to będn! Un denn in Winter in den Snee Nix don to künn', as »Dree-Blatt-dree«, – Un Vœrjahrs wedder losstudeern Ant Smöken un Gras-wassen-hörn: Nę! nę! de Weg is lang to fahrn Bet tokum Harst de Wetenaarn! Un denn noch reisen to verkopen, Un Geld to telln bi ganze Hupen –Wat kost dat Mög an Kopp un Rügg, Ehr mal de Möller Weten krigg! Denn wedder stöben, mahlen, sichen, Utwęgen, kopen un anrichen – Bet man dat endli smort un braden Ton Korf rutkriggt as fetten Fladen!Fett weern se węn! as brate Rippen! kanngießer slick sik noch de Lippen. Brun weern se węn un kross ann Rand! De Klempner harr no'n Stück in Hand, – He kreeg ni oft vun disse Gadung, – Dat weer dat letzte vun de Ladung.As ik al seggt heff: Een kunn schruweln! Un alle seten ok to gruweln Int gröne Gras ant bunte Öwer, Rund um den plitschen kannenstöwer, Un dachten an Vergänglichkeit Un den gewaltgen Zahn der Zeit, Un harrn wul ungefehr beleggt, Wat ik jüm ębn hochdütsch segg.Se seten rund herum den Teller, Un de Gedanken warn wat heller, Speckschoster awer op Gündsit Den warn toeerst de Bręgen wit.De vulle Magen keem int Wirken, Dat kole Bad dę ok sin Stärken, He seggt, un steit mit eenmal op: Lüd! wi hebbt Blinndök vœr den Kopp! Wi sünd je dümmer as en Rött! Ik ga na Fiel un hal en Brett!Speckschoster wenn' dat Angesich, Speckschoster dreih den breden Rügg, He wenn' den Puckel dick un fett, Un gung na Fiel un hal en Brett. De Annern seten noch to töbn, As he krummpuckli wedder keem, Un segen as na'n Wunderthier: Warum Un gungn herœwer Een bi Een, Toletzt Jan Reuter mit dat Been, Un swegen still un gungn na Fiel, Un keemn bet an dat holten Siel.Dar leeg de Dik int gröne Reth, Dar leeg he smuck int Sünndagskleed, Dar leeg he hell int gröne Gras Un blenker as en Spegelglas, So frisch un klar, so still un blau, As Abendluch, as Morgendau. –Sitt still, du arme Pock int Rohr! Sitt still, un sing din Sünndagschor! Vundag' is allens Ruh un Fręd, De Hadbar steit un drömt int Reth, He hett sin rodsten Stęweln an, He hett sin blanksten Feddern an, He steit opt eene Been un hört, Wa't rund umt Water singt un röhrt, Un wa de Krutschen lusti bad, Un wa de Hęk int Blaue stat, Un wa de Aant gedülli bröd, Un op de Spitzmus bi sin Föt.Vundag' is allens Fręd un Rau, De Lurken singt int Himmelsblau, De Müggen spęlt as Sülwerstuff, De Swölken sęgelt dœr de Luf, Un swęvt un seilt ant Öwer lank, Un dippt in Dik so spegelblank.Dar kamt se hęr! en ganze Reeg, Dar jagt se hin! un snackt vergnögt, Bet na de lüttje Fischerhütt, Wo Nest an Nest ann Balken sitt, Wo hoch de anner Hadbar steit Un blau de Rock na'n Hęben geit.– Harr een den Kukuk dat verdacht, Dat he de annern reep un lach? Un alle Plogsteertn achteran: Kukuk! kumm Kiwitt! kik mal an! –Uns Fischervolk war still un seeg, War rein verstummt, un still, un sweeg, Un setten sik ant Öwer hin Hell in de schöne Sünndagssünn, Un keemn int Snacken un Vertelln Vunt Wanderlęben as Geselln, Un wat se sehn un wat se dan, Un wa se wit un wider gan Mit Ranzen op un Stock in Hand Int grote dütsche Vaterland.Dat ole Hart keem rein in Swunk, De ole Bursch war wedder junk, Vergeet hier in de frische Luf Sin lütt bedröfte Arbeitsstuv.Ja, weer de Sünn ni deper sackt, Se harrn wul bet Sünnabend snackt, Un Nath un Draht un Blick un Pick Vergęten an de Fieler Dik.Do seggt kanngießer: Lieben Leut, Mich schwant, es wär wohl Zeit für heut!Dat wirk! Denn Alle düch intwischen, Dat war nagrad mal Tid to fischen. –Wenn ole Pagen recht verdaut hebbt, Wenn satte Köhbeest edderkaut hebbt, So is dat nüdli antosehn, Wa se allmähli kamt to Been. Eerst stęhnt een Enn' un richt de Steert op, Denn kummt de Achterenn' vunt Deert op, Denn stęhnt de anner Enn' un streckt sik, Denn steit dat ganze Beest un reckt sik; Doch sünd de Pagen meistens spattlahm, Un künnt toeerst ni rech to Patt kam, Un humpelt rum un pett en Tweetritt: As wenn en Klempner dat Lifweh ritt, Un krümmt sik as en Worm int Sandlock, Denn leider! eet he to vęl Pannkok! De knipt em as en bös Gewęten, De sett em as Kolik int Sweten, De krupt as smölten Bli int Lif lank, De zwickt em as en isern Kniptang, De drückt em an de korten Rippen. Jan Reuter! hest du noch en Drippen? So krig de blickern Flasch vun Knop, Un schrap den letzten Rest tohop, Denn schall dat sik wul bald verdeelen, Wi Annern mœt pattu ni nœlen!De Schosters seht ni oft na'n Hęben, Steernkiken is ni Noth tum Lęben. Wi hebbt keen Wüst' as Dubenheid, Un dat is Holmer Ossenweid, Un keen Kameel as Sęgenbück, Un makt keen Reis' as hier nan Dik; Wi brukt keen Klock as unse Mag', Un de geit sęker Dag vœr Dag. Wer hett wat mit de Sünn to don? De schint, un mag se ünnergan. Doch weer't vundag' en anner Sak, De Schosters dachten: Wats de Klock? Se söchden na de Sünn int Norn Un keken na de Heider Thorn, Un söchden rund umhęr de Sünn, Un kunn ęr rund herum ni finn'. Do seggt der Een: Ik löv, dar sitt he! Wi krigt am Enn' noch en Gewitter!Ja, weern dat blinne Möllers węn, De harrn dat mit de Nœsen sehn! Doch Schosters sünd ni licht to schrecken: De meenn, dat war sik noch vertrecken. Dat dün int Westen as en Bank Vun Prükenköpp, bet Möldorp lank, De ganze Luch weer swul un bruddi, De Hadbar stunn bedrückt un dutti, De Swölken sęgeln dicht ant Reth, De Pocken sungn ęr ludste Leed, De Lurken seten still to dröm, De Im de ilen ut de Blöm Un summ' un jagen na de Feern, Un alle Mœlen stunn' in Scheern. De Schosters hebbt kalfleddern Seeln, De meenn, dat war sik noch verdeeln! De lövt ni an en Dunnerwedder, Bet op de Borten danzt de Teller, De lövt ni, dat dat Ręgen gift, As bet se't ut de Stęweln drift.De Klempner blev int Gras to wrangeln, Jan Reuter sett sik dal to angeln, Dat holten Been wis' inne Höch, Noch högerop de Angelschech. De Annern gungn mit Nett un Staken To Water an, en Tog to maken, Vœrut de Dicke, opgekrämpt, Vun nerrn de Büx un babn dat Hemd, Rüggwarts – un trock mit beide Hann', De Annern palschen achteran; Man blot de plitsche kannenstöwer Blev inne Schoh un an dat Öwer. He seeg na't Werk un harr dat Ręden, Ob se dat »richtig machen thäten«. De Pocken keken insgesamp to Un dachten: dat is also'n Dampboot! De Schosters trocken krumm un stumm All um dat Nett umt Öwer rum. Se trocken rut, se smeten rin, Doch weern der nix as Pocken in; Se slępen fort, se trocken op: Nix as Dreckvageln, Kopp an Kopp! Se trocken wit un wider hen, Jan Reuter kunn se kum mehr kenn', He hör man blot den kannenstöwer Op hochdütsch ręden hoch vunt Öwer, He hör dat swack un swacker summ', Am Ende war dat gänzli stumm. Do dücht em meist, dat drœhn un dus' As wenn de Floth vun widen sus'. He keek sik rund: dat drœhn un zitter – Min Seel! dat ward en swar Gewitter! De Klempner war sin Lifweh los Un säh: Jehann, wi mœt to Hus! Jan Reuter keek ann Hęben lank: Dar klöv en Blitz de swarte Bank! Jan Reuter neem sin Angelroth, Jan Reuter neem sin holten Fot, Sin Pip, sin Korf, sin blickern Flasch: Dar keem de Dunner, dat dat gnasch! Dar keem de Dunner, dat dat bęwer! Dar keemn de Schosters all ant Öwer. Se lepen barbeent – sünner Schotfelln Un söchden na ęr Körv un Brotstelln.Se harrn nix fungn, as mal ann Grund De Fischer sin verdrunken Hund. Se meenn en Stœr un noch wat gröter: Do weert toletzt en doden Köter. Wat nu to don? Wat nu vœr Rath? Fisch muss man hebbn, un weern se brad! Fisch muss man hebbn, ob Bars, ob Hęk, Sunst gev't do Hus en natte Węk; Sunst weer bi't Frunsvolk nich to duern, De al mit Putt un Bratpann luern, Un fragden: »Nawersch, itt Se kakte? Min Mann mag lewer botterbackte!« Se stunn' un kratzen Kopp un Ohrn: Keen Fisch – un dar de Heider Thorn! Se stunn' un kratzen vœr un achter: Keen Braden – as een vun de Slachter! Do seggt de Dicke rein in Andach: Lothgeter! nu gif Do seggt kanngießer: Anderst nischt? Mir gehn ins Haus und kaufen Fisch!Dat lös' de Knütt! Se warn so froh, As war se't schenkt, un Geld darto! Se harrn in Drav ęr Körv to fat, Se störmn de lüttje Fischerkath, Se koffen Hęk un Bars un Aal, Se koffen Krutschen alltomal, Se neemn ęr Reitschop oppen Rügg, De Ręgen klatsch se int Gesich, Se neemn ęr Stęweln inne Hand, Se wannern œwert natte Land, Se wannern fort bi Blitz un Ręgen, Dœr Murt un Moor un Gröv un Stęgen; Keen Graff so breet, keen Wisch so mœr, Se keemn hinœwer oder dœr; De Murt leep in un ut de Taschen: De Ręgen deen, dat wegtowaschen, Un Heet un Sweet un Pick un Slick Blev op den Weg na'n Fieler Dik.Dat heet sik mal de Lenken thęern, Dat heet sik mal de Lęden smęern, Dat heet sik mal de Glieder öln Un Ünnerlif un Bossen köhln!Se keemn – dœrnatt bet op de Felln – To Hus; doch kunn' se wat vertelln, Un snacken fröhli achtern Disch noch Na Jahren vun de Fieler Fischtog. He harr en Handstock mit en Reem, en Wittdorn ut de Heck, In jede Dorn en Puker slan un nerrn en mischen Peek.Int Uhrgehüs' dar weer sin Stell bi Eek un spansche Rohr. Denn meldt de Stock – denn mutt he los, wit œwer Heid un Moor.Denn ward he bleek un likenblaß, sin Moder weent un będt, Doch ob se będt un ob se weent, he hett keen bliben Stęd.He nimt den Stock ut Uhrgehüs', is witt un likenblaß, He nimt sin Hot un seggt keen Wort un wannert los in Hast.Un ob he jüs sin Middag eet, un eet sin Albendbrot, Un ob he sleep en Dodenslap: dat röppt em ut den Dod.Denn steit he op bi düstre Nacht un grabbelt inne Klock, Un wannert fort in Snee un Storm, alleen, mit Hot un Stock.Sin Moder liggt int Bett un weent, doch vœr dat Morgenbeer Is he torügg so likenbleek, as keem he ut de Eer.Denn itt he ni, denn drinkt he ni, un liggt as dot un slöppt, Un arbeidt still de Węken lank, bet em dat wedder röppt.Un wenn dat röppt, so mutt he fort, un hett ni Ruh noch Rau, Un kumt eerst jedesmal torügg jüs mit dat Morgengrau.Wohin he geit? he seggt ni na, un seggt ni wat he süht, Doch markt he jeden Likentog, al ehr de Klocken lüdt.Se seggt, sobald de letzte Maan vœr irgend Een begünnt, So mutt he los op milenwit un söken bet he't finnt,Un sehn int Finster, sehn en Lik in Dodenhemd un Sark, De nu noch mit sin Kinner lacht vellich gesund un stark.He pickt ant Finster: een! twee! dree! kikt œwer de Luken weg: Al menni Hart un Spinnrad stock, de em dar kiken seeg.Al menni Hart versett den Slag, wennt an de Luken klopp, Wul een! twee! dree! un œwerhin keek as en Dodenkopp.Denn is he weg! Doch seggt se noch, em kumt de Tog to-möt, Un he mutt œwer Alle hin, hoch œwer Köpp un Höd,Hoch œwer Kopp un Schullern weg un baben œwert Sark, Denn mutt he stan un sehn na bet an de neegste Kark.Un hett keen Ruh un hett keen Rau, bet nös de Klocken lüdt, Un he tum tweten mal den Tog in Flor un Mantel süht. –Int Uhrgehüs' dar stunn de Stock mank Eek un spansche Rohr, Un wenn he mell, so muss he fort, wit œwer Heid un Moor.He stek em in en depe Gröv, he smeet em in en Bęk, He keem to Hus – do weer he doch int Uhrgehüs' in Eck.He brok em twei, he hau em kleen in luter Grus un Mus, Doch jümmer weer he wedder dar in Eck int Klockenhus.He brenn em op, so weer he dar, wegsmęten – weer he da, He leet em in en Weerthshus stan – do broch de Weerth em na. – –Do keem enmal en Mann int Hus, weer jüs op Wihnachtsabnd, De keem un hal de Pukerstock – un is ni wedder kamn. Wenn Markt un Boden lerri ward, De Geestlüd langs den Lannweg fahrt, Ast Sünnabnds jümmer ward to lat, So schulln wi ok wul op de Strat. Doch wi sitt drunkfast bi den Kros, Makt een Knop na den annern los. Wat tellt wi op de depen Węg', De Pütt un Pöhl un Gröbn un Stęg Vun Rugen Barg bet Wesselburen? Uns Olsche sitt je warm to luren, De Kopp in Dok, de Arms in Platen: Se will de Hitz ni afköhln laten!Dat funn Hans Schander ok so wahr Int Heider Pęrmark vörrig Jahr. Hans Schander! weerst du doch so klok Un hörst du, wat din Telsche sprok! Se sä di doch, du weerst en Suput, Du weerst en echten, wahren Rugsnut, Dat an vun Juni bet to Mai Din Nœs weer jeden Sünnabnd twei, Dat alke Achendeel na Mœl Du un de Möller harrn to vęl, Du brochst keen Pfęrd na Krüschan Smid, Besapen brochst du't wedder mit: Gungst kum to Kark mit nüchtern Kopp Un keemst to Hus mitn Blihot op. Se warschu di, vœr all din Sünn' War man di mal inn Landgrabn finn', In Düstern warn di noch de Hexen Bi'n Rugen Barg mal afprofexen, Dat keem noch mal – du schust man sehn, – Du brokst toletz noch Hals un Been, Se warn di noch mal Morgens twischen De Pocken ut den Nothpohl fischen!Wa arg de bösen Manns doch sünd! So menni Rath geit innen Wind! De beste Fru ęr beste Wort Spölt de verdreihte Brannwin fort! –Doch unsen Hans nich to vergęten, He harr sik Pęrmark ganz versęten. Dat weer in Heid doch gar to nüdli! He smök un drunk sik so gemüthli: Geburtstag firt man, wenn man mag, Doch Pęrmark is nich alle Dag. Un bi em to seet Peter Roder, Den harr he lewer as sin Broder, Son Peter Lusti, lütt un rund, De harr vœr Knęp ni wassen kunnt. De seet un »mau« jüs as en Kater; De Beerwitz leep as schiti Water; Vœr Lachen kunn de Weerth ni stan, War roder as en kunschen Hahn, Un Spaß un Hœg noch jümmer gröter, Un Beer un Brannwin jümmer söter; Een Qualm un Larm de ganze Stuv, Un de Weerthsche krei asn Lacherduv.De Wind much buten huln un brumm', Wat schęr sik Hans en Haar derum! Blev em man Kros un Buttel stan, So kunn vœr em de Welt vergan. –De Spaß is as opt Feld de Mahn, De fallt entwei, fatst du em an; He's as de Snee int Water smęten: En Ognblick witt un denn vergęten; He's as dat Nordflüs inne Höch: Kikst du man hin, so ist al weg; He's as de bunte Ręgenbag, De in en Ruff de Storm verjag.Keen Minsch kann œwern Stunn befęhln. Man kann de Klock wul rüggwarts stelln, Doch geit de Tid ęrn scheben Gank – Un Hans mutt fort in kort od'r lank. Dat ward to lat, he mutt to Pęrd, Un weer Frenz Buhmann ok de Weerth, He mutt to Pęrd un weer't en Wedder, So gruli – as sin Telschemedder.De Windkęrl blas' as schull he starbn, De Ręgen klatsch mit Höllenlarm: Denn leih der'n Blitz an ganzen Hęben, Denn mak de Dunner de Eer to bęben, Dat kunn je'n Kind in Düstern sehn, De Döwel weer vunnacht to Been.Hans trünnel witbeent op sin Run, Gev em de Sparn un ree dervun, Leet Dreck un Lehm rund um sik spein Un Wind un Wulken huln un leihn, Greep dann un wann mal na de Mütz, Brumm dann un wann en Bummelwitz, Un wenn de Run mal trager leep, So knall he sitwarts mit de Swęp. He weer je'n Kęrl! he harr je Knaken! Wat schull son bęten Wedder maken! De Hönergloben is vœr Küken! De Voss, de dot is, lett sin Nücken! He hör nich op son Wiwerklœn', He harr sin Dag' nich spökeln sehn! He ree je oft den Heider Weg, Wenn man keen Hand vœr Ogen seeg! Inn Nacht so swart as Kaffedick, In Dreck so taag as Schosterpick. Un Run dat weer en Pęrd to lopen! Ok kunn man sacht en Minschen ropen.Ja – dat is wahr – vunnacht weer't dull! Pickswarte Luft – bi Mützen vull Kunn man se'n acht Dag' mit sik dręgen, De Sünn harr doch keen Lock rin kręgen.Un likes – rüggwarts mutt man kiken, Een kunn je wat oppe Hacken sliken; Denn weer ok Allens swart un grau, He kenn den Weg je to genau: Bi Wesseln is dat nich so sęker, Frag Böhmke man, den Appelhœker! Dar liggt de Nœtgank linker Hand, Dar keem Jan Hinners vun Verstand. De Wesslers ut de ole Welt Tellt dar int Gras ęr falsche Geld: »Kron oder Münt!« – schriggt denn de Een, »Sni af! sni af!« – »To kleen! to kleen!« De Landvermęter mit de Ęl Röppt Nacht vœr Nacht: »Hier is de Schęl!« He hett Ditmarschen do vermęten, As Land un Friheit warn toręten, Un alke Jahr vun Ort to Ort Geit he en lütten Hahntritt fort. Un inne Sandkuhl dicht darvœr Befull Ties Hans mit Wagn und Pęr; Un in den Busch hier'n bęten rop Hung Dodęk sik inn Sackstau op; Un hier int Siel, wo't Water sickelt, Funn' se dat Kind in Stroh inwickelt.De Storm hul as dat Westerhaf, Mit Ammers keem de Ręgen raf; Blind warn de Ogen, wenn dat leih, De Dunner reet de Ohrn entwei; Vœrn »Bullerwedder«, as man seggt, »Mit Stackholt« weer 't noch vęls to slecht, Wull't Hunden hageln un Katten sni'n, Kunn de Skanndal ni gröter sin.Un as de Larm recht höllenarg, Seeg Hans in Blitz den Rugen Barg – Un vun den Tippel bet ton Grund Viglin un Danzen kunterbunt.En Klewerveer is wunnerschön Vœr alke Art vun Ognverschrön! As Bosco mal na Schanz spazeer, Keem jüst en Reeg vun Melkdierns hęr; He dreih sin Rink – un mit en Mal Meenn se, dar weer en Waterpahl. Do schörten se de Röck tohöch: Man Een seeg allens flack un drög;De harr sik eerst in Ogenblick Bi't Dor en Klewerveer afplückt.En falschen Schüllnk kann ok wul deen'n. Hans wuss tum Glück, he harr noch een. –Wat löppt so kold sin Rügg hentlank? – Dat is keen Sweet: dar's Water mank!De Been un Kinnladn bęwert em: Schull he vellicht dat Fewer hemm?Run föhl de Sparn, Hans greep de Mahn: En Blitz, en Bömn – dat Krack blev stahn.Herrje noch mal! wat war he wis! Em warn de Haar as Bessenris', Se lüchten em de Mütz vun Kopp Un stunn as Börsten pillik op!Dat weer keen Danz, as Schulz uns lehr, Ecssaise, Française vun Hamborg hęr, Keen Cotillon un engelsch Jigg: »Kopf ins Gerad, Füß auswärzig!«Nę, Sœbentritt un Schülper Bar, Un Eschepee en anner Paar, Un Jägern, Twetritt-inne-Wett, Un erumlütt en Menuett, Un Russendanz, de Been in Hucken, As Grashüppers un Hasselpocken!Babn oppen Barg seet Peter Ohrt, He streek de Geig un sä keen Wort, Un bi em fidel Ackermann, Un Dodęk sett dat Waldhorn an –Un as he tut, keem't Osten hęr, As kannbarg mit sin twinti Pęr: Höhup! man hör de Knaken klœtern, Höhup! man hör de Athen rœtern. Vun Krattbusch na Ostroh hendal, Dœrt Moor bet na den Galgenpahl, Un vun den Keller na Spanngrund Gungt heisterkopp un kunterbunt. Se keemn sogar von Hemmingstęd, Un ut den Sand bi Weddingstęd. Bi Dusendüwel un Grimmslit Ligt vęle Junkers inne Schit, Vęl schöne Been, ok adlige Knaken, De Föffteinhundert de Fahrt mit maken: De flogen alle ut den Murt, Als wenn en Swarm utn Imkorf snurrt. De Junkers mit de langen Lęden, De dreehunnert Jahr int Swinmoor seten, De steken, as kanntüffelpüll, Den Kopp rut ut de Düttelknüll – Maas wuss se op de kahle Pann Un gęlgrön Water dripp dervan. Dat gung, as wenn he blasen harr: »De Bur de kumt, nu wahr di, Garr!«As Bartelmees de Hadbarn teeht, As jüm in Harst de Wulken seht, As wenn in Hębn de Tüten schrigt, As wenn de Beest dat Birssen krigt, So flogn se, Junker Slenz ann Topp Dal na Spanngrund, den Galgen herop!Un hoch opt Rad seet ol Clas Dau: He weer vunt Fahrn noch banni flau; He harr sik ębn de Been utflecht Un sett sik jüs den Kopp torecht.He weer sin Tid en argen Sünner, He drüßel dree unschülli Kinner, Mit sœwen Harten, as he swan, Kunn he bi Dag' unsichtbar gan.Hans Lakmann lœhn sik an den Pahl, Em fulln noch oft de Fingern dal, He schrov se fast an beide Hann' Un trock sik denn sin Schęnbeen an.Nu richt de Anner sik tohöch, Un reck de Lenken all torech, Un röhr de Kinnback sünner Lippen, Un slog sik op sin nakten Rippen.De Ręd muss banni Indruck maken, Se klappern Bifall mit de Knaken. Denn Allens still – de Junker tręd' Herut as heel he'n Gegenręd, Neem Herr vun Galgen oppe Nack Un nu ging't vœrwarts huckeback.Steit man bi Wesseln op den Wall, So süht man langs de Heid hendal, De Galgen van di na Ostroh, De Ruge Barg dicht vœr di to: Dar heel uns Hans, as wenn he dröm, As nu de Hupen neger keem.Ja, weern dat Heider Melkdierns węn, Mit rode Lippen um de Tähn: Doch ole Schachteln, sünder Strümp Un Schoh, un Fleesch, inn Dodenhemb.Bi Dag' un vœr sin egen Dœr – Keem solken Tog vun Wesseln hęr, Man lepen rinner, hartensfroh, Weer man eerst Dœr un Klinken to. Harr Hans keen Magen as en Pęrd, Dat Binners harr sik buten kehrt. – –Man kennt den Döwel an sin Fot Un Bonaparte an sin Hot, So muss man, keek man blot mal hin, Vullstędsche glik ant Prüschen kenn'. Se seet un heel ęrn Näsentros, En Povis statt en Tabacksdos.As Lieschen Allerlei noch lęv, Do kunn se bellen as en Tęv: Dat kunn man nu noch anne Tähn Un an de Kinnbacksknaken sehn.Se föhr ok hier dat grote Wort. Se smeet ęr Been na Peter Ohrt: Do full de ganze Kęrl in Stücken, As weert en Hupen Swęwelsticken.Dat Danzen heel en Ognblick op, Un Peter söch sik wedd'r tohop, Un Lieschen wink de Fremdn tohöch, Slog Vullstędsche ęrn Povis weg, Stött »ol Madam« vun Pockenstohl, Un »swarte Carl« in Rüschenpull: Denn wink se Dodęk mit de Hand, Un darmit stobn se dœr den Sand.Nu kreeg Musik un Danz eerst Art, As wenn de Löher Roland fahrt. Se krelln sik as en Slachterwif, Se dreihn sik as en Püttjerschiv ...As jener Kęrl weer Hans to Mod: De ole Fritz slęp em int Slott, He funn em oppe Strat besapen Un leet em in sin Stuv utslapen – Wat de dennös vœr Ogen mak! Nich vullns so gut stunn Hans sin Sak.He dacht an all sin schändli Flöken, – He wull sik nu to bętern söken, – En Sweetdripp hung an jede Haar, Un wa mi recht is, bę he gar; Ik weet dat ni genau, – genog, As he de Ogen opwarts slog, Keem weddern Blitz un denn en Krachen, Denn dücht em fast, as hör he lachen:Denn föhl he'n Funßeln int Gesich, Um Arms un Hann' un langs den Rügg – Dat weer, as stunn he achtern Pęrd Un föhl dat Fucheln mit den Steert ...As he de Ogen apen kreeg, Weer he al œwern Wildpahl weg. He jag to Hus –Dat weer doch leidi, Sin Run sin halwen Steert weer heidi. De Summerabend lockt Herr Paster rut. He stoppt en Kalkpip, treckt de Nachtmütz deper Un slarrt vœr Dœr un sett sik ünnern Linnbom. De Schatten reckt al lank bet anne Kark. De Moorlüd gat, ęr Körv un Kruken leddig, Mit blanke Schüffeln op de breden Schullern In möden Schritt un krumme Kneen to Hus. Ok klappert al de Ammers um de Eck: Dat Mäden kumt mit blote Föt vunt Melken; De Backen glöht ęr vun de sware Drach; Se bögt de Tön vœrsichtig œwern Drüssel, Un lisen glitt se sitwarts inne Dœr. –Un binnen hört man hell en frische Stimm, Se lacht un snackt, dat Seel in Ammer klœtert, Denn trillert sacht en Leed de Dęl hentlank, Un wedder kumt en lisen Schritt vœr Dœr. Süh hin! Weer dat en Ros', dit is en Lilg, So fin un witt un doch in vuller Blöt, Man meen, man seeg en Drom mit waken Ogen, Un dacht, se war verflegen un verswinn'. Doch swinnt se nich; se trippelt na de Bank Un fat de ol Herr Pastor um den Hals Un fichelt em un kloppt em oppe Backen. Dat mak sik jüst as Winteris un Vœrjahr: De Ole mit de depen düstern Runzeln, Un Lotte mit de witten glatten Hann'. He dau ok richti op vun all dat Kluckern, Dat helle Water stunn em inne Ogn.Wi günn' dat uns wul lewer as de Ol – Min Lęser un ik sülbn – doch harr se Rech, He weer en Seel so gut, ęr lewe Vader. De Ole rück en bęten anne Sit, Doch Lotte leep noch wedder rin int Hus, Se broch en Sett mit junge Zuckerarfen, Un seet un pal se ut mit flinke Fingern.Do keem de Strat tohöch bi'n Waterbęk, Wo witt as Snee de Heck vun Fleder blöh, De ole Vullmach rop in blanke Tüffeln, De Kopp binah noch witter as de Blöm, De Rügg so krumm as weer he'n Ellhornstubben. He much dat ok wul bi sik sülbn bedenken, He stütt sik op sin Stock un rich sik op, Keek na de Blöm un schütt de grauen Lucken. Denn krop he allnagrad de Strat tohöch: Herr Paster gung em wücke Schritt entgegen, Gev em de Hand un trock em na de Bank: – Dar seet he, twischen Lotte un Herr Paster.Eerst weer he wat verpust un sünder Athem, Doch keem he na un na to Stimm un Wort, Un snack so munter, weer so frisch un risch, As stunn he Achtein neger as de Tachndig.He meen, he blöh nu as de Flederbom, Un neegstens war he röthlig as en Appel, Un wenn lütt Jumfer so lang töben wüll, So war he noch sin Danzschoh wedder söken; He weer man blot ni sęker vœr den Docter, De jüstement em jümmer inne Queer leep, Un nu al wedder na den Paster stür, As wull he Een vun unse Dree to Bett bringn – He much wul węten, wer dat węsen schull, – Un darbi lach de Griskopp as en Spitzbov, Dat he vœr Hosten sticken schull, un roder As Lotte war un as en Bunkerappel.De Docter stür ok richti na se to. He gröt de Dree un wünsch en guden Abend, Un as Herr Paster sä, he much sik setten, So trock he sik en lüttje Bank torech Un sett sik grade œwer vun de Annern. Herr Vullmach harr de Luch noch nich int Spor; He heel de Kneen un host un keek na Lotte, De weer noch roth un drau em mitten Finger.De Docter dęd, as wuss he narbens vun; He frag Herr Vullmach, ob de Bost noch gut weer Un wa dat sunsten stunn mit de Gesundheit.Herr Docter, seggt de Ol un richt sik höger, De Been wüllt man ni jümmer as de Kopp, Doch is dat Hart noch sund as Fisch int Water; Un œwerhaupt, dat mutt ik rein ut seggn: De Docters sünd mi as en Dorn int Og, Ik löv, de hebbt de Krankheit in ęr Kruken. Denn – nix vœr ungut – nęhm ik Em man sülbn, He is eerst wücke Węken hier int Kaspel, Nu kumt aln Koppel Krankheit achterna. Wat wussen wi vun Gripp un galstrisch Fewer, Vun Reimertissen un de annern Dinger! Harrn wi mal Snœv, so neemn wi wat to sweten, Dat Lifweh eet man weg, vœr Koppweh sleep man, Un gegen Anwass hölp en isen Spaden – Wa is dat nu mit David achtern Dik?De Docter seeg verlęgen na sin Föt, As wull he ut de Eer en Antwort söken. Doch Lotte keem em mitte Mund tovœr: Hett Obbe noch ni hört – vergangen Nach? Se halen Vatter güstern noch in Düstern.»De is bi Gott den Herrn«, seggt do de Paster. Dat ol Gesich, dat eerst so fründli lach, War do mit eenmal runzelig un düster, Un truri sä he sachen: He is dot! Dat weer de letzte vun min Scholkamraden. Nu kumt wul ok an mi nagrad de Reeg. Wa menni Spaß hebbt wi tosam verlęvt! He weer je'n Stukel mit en swacke Bost, Doch vull vun Knęp un luter dulle Faxen. Wi meenn, he harr man kum dat Lębenslich, Un dachen oft, he war int Lachen sticken; Doch hett dat noch binah am längsten brennt – Un ik bün nu de Stummel opt Profitjen, De neegste Windstot weiht mi ok wul ut.Dat weer en egen Mann, seggt do de Docter – As dur em, dat de Ol so truri toseet, Un söch he em inn anner Spor to bringn – Wat harr he all in Kopp un inne Fingern, Un Allens stunn em drulli eernsthaft an.He full mi glik int Og noch oppen Wagen, As ik ut Kiel vun Gündsit rœwer keem. Se harrn hier jüs en lusti Schibenscheten Un trocken mit en Trummel langs de Strat: Do stręv de lüttje David krumm vœrop, De Bost behungn mit Kęden un en Schild So grot un breet, dat em binah versteek; Man ęben glup de Kopp derœwer hin, So listi as en Muskopp ut en Kees.Un achter em de grote dumme Smid, As Garden seggt: de grote Risenbiter – Ik meen, ik seeg dat ole Testament Un Goliath un David hier in Fründschop. Un as de Lütt mi majestätisch gröt, Un Goliath de Fahn herummer swunk, – He harr mi meist vun Wagen raffer rakt, – Do meen ik fast, ol Büsum steeg ut Haff Un Waghals trock herum mit all sin Kalwer.Herr Paster grin un krau sik mitte Pip: Ja, dat is wahr, he weer en rechten Kobold! Nix weer der los, ol David weer der mank, Bi Nacht un Dag, in Guden un in Slechten; Un spęl man Lischen Allerlei mal rug, So stunn he glik, as wenn he't raken harr, Mit beide Hann' hoch inne Jackentaschen – Ol Garden sä: de grise Hangelputt – Un hör andächti to, as inne Kark. Des Morgens, wenn de Dag man ęben grau, So fech he al to Warkstęd na den Discher. De Fingern hungn binah bet anne Eer, Un reck he denn de langen Arms herut, Un weih darmit, as sin Gewohnheit weer, So leet he as en Buckmœl mit een Flœgel: De Thierarzt nöm em jümmer Telegraph.O nę! seggt Lotte, Vatter, weest du noch – Un darbi lach se hartli, dat dat schall – Am dullsten weer dat bi de Cholera. Do hür he sik inn Thorn de Klockenstuv Un leet sik inne Heid en Antog maken, Jüs as dat Bild, wat du vun Hamborg kreegst, De Hot un Büx un Hannschen, allns vun Ledder. De Jungens repen: David in Hanßupp! Vœr Mund un Ogen weern der runne Löcker, En mischen Fürstav harr he inne Hand, En lange Pip – so steeg he hin to Kark. Ol Garden stunn hier jüstement vœr Dœr, De sett ęr Bandputt mit de Melk na Eer, Un hęv de Krücken œwern Kopp to höch Un seggt: de leddern Jung stiggt rop nan Himmel! Wa hebbt wi lacht! Ik harr je grässlich Angst, Doch do vergeet ik Cholera un Allens. De Docter lach, un ok de Paster smuster, De Vullmach smuster blid un smerri mit. Na! na! Gott heff em sęli, seggt he denn, Dœrdręben weer he, doch sin Dag' ni slech, Un steek he ok vull gottsvergęten Knęp. In jüngern Jahren weer he redi dwattsch! Ik weet noch, mal ins wull he Jäger spęln, Doch leep he swar un riden kunn he gar ni, So mak he sik inn Dik en Hütt ut Reth. Dar harr he nu en Reeg vun Flintenlöp Ut ole Knappers vun den Büssensmid, Ik löv, he sä, dat weer en Batterie, Un darmit schull dat op de Aanten los. Op eenmal Abends inne Schummerntid, Perdauz! dar hört wi'n Knappern un en Knalln, Un Alle lopt wi ruter na de Mœl: Dar drift de Hütt in Stücken rum opt Water, Un ut de Rüschen quäkt en lüttje Stimm, Binah as Vœrjahrstid en Hasselpock; Denn pallscht der wat dœr Slick un Slamm hendœr Un darmit kruppt en Dings to't Water rut. De Dierns schreegn: Herrje! dats Otter Büngel! Doch David weer dat, natter as en Katt, Un swatter as en Schösteenfęgerjung. Un mit dat Jagen harr dat ganz en Enn'.Doch nu verfull he hitzig op de Böker, Un seet bet œwer Näs un Ohrn derin, Noch deper, löv ik, as in Mœlendik. He söch na ole Steen un Dinger rum, Un sammel sik en Tünnssack vull vun Rümpels.Wi harrn to Hus en ol verrusten Slœtel, Den gev ik mal an Krüschau Timm sin Hans, De broch em denn des Abends hin na David Un sä, he harr em dicht bi Tielen funn', Dar weer he ut en depen Graben kleit. Wat gev't en Lębend! David muss je los, Un söch bi Tielen veertein Dag' dat Slött, Un schrev na Kiel un Gott weet wo noch hin: He harr de Slœtel vun de Tielenborg, Un neegstens war he ok dat Slött entdecken.De Tiden ward nu anners, segg de Ol, Ik weet ni, wat ik seggn schall to de Welt, Gelehrter ward se, awer ok so stumm, So old un so vernünfti un so lerri – Am Ende hett ol Garden doch noch Recht, Se seggt: de Minschen makt nu Allens ęben, Se föhrt de Bargen af, de Löcker to, Un sünd se mal mit all de Arbeit klar, So stött uns Herrgott Allens œwern Hupen.Nę! nę! do weer dat fröher 'n anner Tid, Do sungn doch nich int Vœrjahr al de Grillen, Un de Verstand de keem eerst mit de Jahrn, As Peter Bur noch lęv, de Dubenkönig, Un bummeln Hans un Krüschan Pipendeckel – Bur Peter sä ni anners as de Hœv, He fung em oft en smucken Prüker weg – Un grote Jab, de lewer Höhner greep. Wat weer't en Tid, wat weer dat do vœrn Lęben! Grot Jab wahn bi den Pohl int lüttje Hus, Dar wussen domals grote Eschen rum Un um den Kruthof harr he'n hogen Wall. De Jakob sä, dat weer sin feste Burg. He weer Een vun de graben Æwerelfschen Un harr en heel verdreihte, dwattsche Sprak, Snack jümmer vun sin »Wörteln« un »Artüffeln«. Dar seeten wi in Summer oppe Grasbank, Un Peter Bur un Krüschan streden sik; Grot Jab vertell uns Dünjens merrn dermank Un putz sin holten Sleev un Spillbomlępels, Ik sä mitünner: Jakob Lępelfręter, Denn war he splitterhagelrasend dull Un schull – em kunn de Döwel nich verstan.De junge Welt is gänzli anners warn, De lęs't Avisen, spęlt int Weertshus Karten, Dar is keen rechte Lust, de hebbt keen Lęben, De sünd al vœr de Jahren old un kold.Herr Vullmacht hett nich Unrech, seggt de Docter, Mi dünkt dat ok, de Welt ward jümmer koler; En ächten Bruskopp süht man nu man selten, Un Allens ward vernünftig, still un old.Herr Docter, seggt de Paster, nich to rasch! Se sünd noch junk, Se kennt uns noch ni recht; Doch dach ik ehr, Se streden vœr den Fortschritt, Dat is je Mod in disse kloke Tid.Ik löv ok, dat dat vœrwarts geit, Herr Paster, Seggt do de Docter 'n bęten roth umn Kopp: Doch stat wi grade in den Æwergank, Dat Ole fallt un Niet is noch ni dar, Dat schint mi würkli gegen fröher kahl, As Jeder noch vœr sik lęv frisch un fröhlich.Do neem Herr Paster wedderum dat Wort: Min lewe Docter, seggt he, nich vœr ungut, Wat man ni kennt, dat schull man ni verdammn. En jede Stand hett doch sin egen Welt, Un jede Lębenstid ęr egen Form, Un tritt man rut, un steit man buten vœr, So meent man, binn' is Allens still un dot; Un doch is binn' dat Lęben so as sunst, Un Allens hett sin Deel an Freid un Leid, Un lerrig geit keen Hart dœr disse Welt. Herr Vullmacht süht vundag' man 'n bęten düster, Sunst war he ębn so spręken as ik sülm. De Bur hett ok sin egen lüttje Welt, Un wer se sehn will, de mutt Ogen hebbn, Un is se nich so lud as fröherhin, So kik he um so deper, niper to, Un hett he denn en Hart vœr se in Liv, So ward he finn', de Welt is noch so vull, So sęlig un so heimisch un so bunt, As uns de besten Schriften man vertellt.Herr Vullmach seeg no'n bęten düster ut, Doch nick he stumm sin Bifall to Herr Paster, Un fast in Iwer fahr Herr Paster fort: Vœr korten eerst passeer hier en Geschichte, De mutt ik Se, Herr Docter, doch vertelln, – Herr Vullmach kennt se ębn so gut as ik – Denn stimmt Se noch am Ende mit mi in: De Jugend hett noch nich to vęl Verstand Un is, as wi wul seggn warn, to romantisch. –Hier weer min Lęben noch keen Schauspiel węn. Do heet dat mal en Dag: Nu kumt Kemedie! In Dischers Pesel schull't Theater stan, Driadrium, as Garderut sik utdrück. Dat weer en lüttje Bann' vun wücke Mann, De inne slechste Tid op Dörpen spęl. Des Sünndags ström dat na de Kęgelbahn – Den Mandag weer de Anfang vunt Theater, – Dat Junkvolk, wat man Been harr, weer to Gang, Um sacht en Glup vunt Wunnerthier to kriegen. De Peselfinstern weern mit Säck behungn, De glasen Dœr sogar noch mit en Laken. Denn binnen bu'n se all de Wunner op, Dar gnasch un brasch dat, ballern Biel un Hamer Un Sag un Hœwel maken groten Larm. De Jungens luern sachen dœr de Ritzen Un repen dann un wann: Nu kik! dar is Een! Dat Kęgeln un dat Spill war rein vergęten, »Rum alle Nęgn« – dat mak vundag' keen Indruck: De Ogen segen rüggwarts œwer de Schullern. Süh dar! dar keem en swarten Kruskopp rut, Hemdsmauen un op Tüffeln, flink un fründli, Un snack un dę, as hör he merrn dermank: Un doch so hochdütsch, orndli breet un vœrnęhm, Recht œwer de Bost, de Tüffeln wit vuneen, Un snack vun Bahn un Kęgeln as en Kenner. De Junges drängn sik as en Klun herum Un alle starrn em pillik int Gesich. Doch stunn he man en lüttjet Ogenblick, Denn brus' he sik de Haar op mit de Hann' Un witsch hinin na Dœr un snapp se to – Un alle Herrlichkeit weer achtert Laken. Dar seet vundag' en Bengel mank den Tropp, De sunst ni geern de Kegelbahn besöch. He stell sik, as de Kruskopp ruter keem, Wat anne Sit, un heel de groten Hann' Torügg, un dat Gesich nieschirig vœrwarts. Dat Kinn weer em noch länger as gewöhnli, As he sik as en Hadbar Lankhals reck, De groten Backen babn de annern Köpp, Un Mund un Ogen apn as Spikerluken; Un as he wegwitsch, seet he oppe Bank Un sä keen Wort, as he gewöhnli dę. Sin Vader weer al lange Jahren dot, Sin Moder lęv as Wętfru op de Stell: Dar steit dat Hus, to Süden anne Brügg. Se harrn ęr Brot un lęvten still un enig, Denn arbeidn kunn un much he as en Pęrd, Un anners keem he selten ut de Dœr. De jungen Bengels harrn em oft tum Besten, He gung je ni to Danz un to Gelagg, De Mädens nömn em darum sündern Klas, Fürböter ok wul vœr sin roden Haar. Doch sän se dat ni geern, dat he dat hör. Denn malins op en Kranzbeer bi den Püttjer Keem Juchen Grofsmid krœtig op em to (De Stankversit, as jümmer dun un nęti) Un seggt to em: Fürböter, brennt de Kopp? Mit eenmal hett de Kunrad em bi'n Kripps Un smitt em œwern Disch weg ünner de Bank, Un nimt sin Pip un seggt keen Wort un geit.Vundag' weer he de Eerste nich vunn Platz. He seet un hör noch na den hinken Sadler, De vunt Theater un vun Wien vertell. De harr bet Ungern un de Türken reis't Un keem na vęle Jahren lahm to Hus. Sin Broder meen, de lüttje dicke Brügger, De Wilden harrn sin Knöp vœr Gold ansehn Un mit en Biel sin linker Hacksęhn afhaut. De sprok vun Wiener »Brader« un Theater, Vun Wilhelm Tell un all de grote Pracht Un vun de Kronlamp mit de dusend Lichten, Un Kunrad hör em nip mit Lüsten to.De Mandagabend gungt denn richti los. De groten Scholjungs harrn de Zettels schręben Mit prente Bokstabn: Die geraubte Jungfrau. En keiten Burschen mit en Zuckerhot Verdeel se al an Morgen Hus bi Hus Un sä, dat Stück weer gänzli wunnervull.Des Abends trock dat lank de grote Strat, De Dierns mit de blanken Sünndasmützen, De Bengels all in Wix un mitte Pip. Dat drev hentlank, as wenn dat Jahrmark weer, Un Allens bög bi'n Discher umme Eck. Ok Peter Kunrad arbei' langs de Steenbrügg Un trock de groten Been un harr dat hild. As ik der keem, do weer he al an Platz. He stunn mit beide Armens oppen Rügg Un keek mit grote Ogen na den Vœrhang. De weer mit blaue Wulken dick bemalt Un inne Meert en witte Frunsperson, De rechter Arm tohöch, as wenn se wink, De spitze Fot vœrut, as wenn se flog, Un dœr de Rocken blitzen ęr de Lichten; Dar weern wul hin un wedder Löcker in. Mitünner swunk un weih se hin un hęr, Denn gungn de Lichten ut, de Löcker to, Un dœr de Schuller blenker denn en Og. Denn reep dat Lüttvolk oppe letzte Platz: He kikt! he kikt! un alle Dierns lachen.Doch Kunrad stunn un ripp un röhr sik nich. He hör ni mal, wat blinne Peter spęl, Den Sehnsuchtswalzer un de schönsten Pulkas, Wa lisen alle Föt den Takt to slogen, So dat de ganze Opbu danzen dę. Am Ende war der eenmal, tweemal klingelt, Un blinne Peter spęl dat Mantelleed, Denn noch eenmal: Thalia flog tohöch, Un vœr uns stunn de Welt un noch en Dörp.Wa weer dat schön! wa weer dat all natürlich! Un Hinnerk Kik sin Kasten nix dargegen, Sogar dat splinternie Poppenspill, Wat Wilhelm Reimers Heider Pęrmark wis', De Riesin, de int Haar en Ambult drog, De Declamor, de Bli- un Füerfręter – Dat weer darbi as Maanschin bi de Sünn', Koppschoster Hans bi König Salomon!De Kruskopp mak den wilden Röwerhauptmann, Un ręd vun Mord un Dodslag as en Spaß, Un harr en Bart, un weer mit een Wort gręsig! De Bursche spęl en flinken Sniderjung. He seet un neih – de Röwer keem herin – He seet un dröm un war em gar ni wis. De Röwer stött den Disch um, wo he seet: Do glitsch he anne Eer un neih noch fort. Doch as de Röwer pral un he tohöch keek – Herrjemine! wat mak he vœrn Gesicht! Un flog, as weer he'n Vagel, op dat Eckschapp. De Bengels lachen, dat de Pesel drœhn.De Hauptperson dat weer de Snidersdochter, En junge Diern vun föfftein, süsstein Jahr. Ik weet ni rech mehr, wa dat Stück tohophung, Genog, se keem nich glik bi'n eersten Optog. De Pesel weer noch lud un vull int Lachen, Do keem se – un mit eenmal war dat still, As flog der, wie man seggt, en Geist dœrt Hus. Ik kann ni seggn, mi sülm war so to Moth. Ik seeg mi gau mal um, ob ik ni dröm: Do stunn de arme Kunrad rein verblixt, De Hann' tohöch un Mund un Ogen apen, As kunn he't ni begripen un ni faten.De Lüttje weer ok recht en Unschuldsbild. De Ogen lachen bi de swarten Haar, Se sprok so schu un schüchtern un so ehrbar, Se weer so flink, so blöd un doch so nüdli, Se spęl de Rull, as weer se vœr ęr makt: Gewiss, dat weer de wahre reine Unschuld.Ik schall ni seggn, wat Peter Kunrad dach. He stunn dat ganze Stück lank as verbistert, Un as de Röwerhauptmann mit ęr wegdrog, Do glinstern em de Parlen vœr den Kopp, He hęv de Fot, as wull he achterna, Un ball de Fust – doch glik besunn he sik Un stell sik anne Wand hin as en Pahl.So stunn he noch as al dat Stück to Enn' weer Un alle Lüd sik ut den Pesel maken. Op eenmal greep he endli na sin Mütz, Un trock se inne Ogn un dräng sik rut Un slunter achtern Dik alleen to Hus. –De Spęlers bleben länger as se dachten, Se harrn en gut Geschäff un schöne Innahm. De Buern keemn vun alle Dörpen hęr, Sogar de kloken Heiders lepen rut, Den Kruskopp un dat smucke Kind to sehn. Des Sünndags heel dat vull vun Wagn un Pęr; Dat Dörp weer ganz verännert un verwandelt; De Waterbörs' un alle flogen op Un Danzgelagg un Kranz- un Finsterbeer: Dar war vun nix mehr spraken as Theater.Ut Peter Kunrad warn wi gar ni klok. He kreeg en nien Rock, en nie Mütz, Un vœr de smęrten Schoh 'n Paar blanke Stęweln, Un blev doch still un arbeitsam as anners. Doch jeden Abend, wenn't Kemedie gev, So mak he sik al tidi oppe Been Un stell sik ünnern Lüchter anne Wand – De Bursche nömn em heemli Lichtenpahl – Un weer dat ut, so gung he still to Hus.De Kruskopp mak sik bald int Dörp bekannt, Un alle sän, he leet en netten Minschen, So orndli un bescheden un vernünfti, Un gar ni as en Rummerdriwer hör, Un as man en Kemedijanten dacht harr. – He leep hier oft bi Niklas anne Brügg, Wo Peter Kunrad Abnds gewöhnli seet. Ok anner Bengels kemmn der na un na, Un unse Kruskopp weer denn ant Vertelln, De Annern swegen still un hörten to. Wer schull dat dacht hebbn? Kunrad war so drist Un frag em bald na dit un dat un Allens, As weer em nu de Kękelreem eerst snędn. Se sän, he weer so dumm ni, as se meenn, Un wussen nich, wo he derbi kam weer, Denn in de Scholtid hör he to de Slechsten. He frog sogar mal na'n Kemedienbok, Un as de Kruskopp sä, he schull man hinkam, So sä he richti to, he wull dat halen. He gung ok würkli ropper na't Rundeel – Dar harrn se bi den Farwer ęr Quarteer – Un keem eerst lat in düstern Abend wedder. Ok blev dat ni bi eenmal un dat anner: He harr des Abends bald sin Stig darhin, Un mit de Kruskopp war he ganz vertrut. –Dat stille Water hett en depen Grund. – De Tiden lopt, de Winter keem heran, Theater un Kemedie war wat Oles, Dat Dörp war still, de Buern blebn to Hus, De Spęlers packen in un trocken weg Un Allens gung sin oln bekannten Gank; Doch harrn se seggt, to Summer keemn se wedder.Uns Kunrad weer de ole sündern Klas. He gung un dröm un arbei' as gewöhnli. Sin Moder sä, he seet des Abnds un lęs' Un kreeg des Sünnabnds Böker ut de Heid, Ok wul en Breef, se wuss ni vun wokeen: De harr he jümmer bi sik inne Tasch. De Bengels sän, he wull studeren lehrn, De Olen meenn, he weer ni recht bi Trost, Dat war em gan as Hanssen vun Süntann Un as Klas Groth ut Holm, de Rękenmeisters; De seten ok to lęsen un to ręken, Un ręken sik vun Hus un Klus' heraf. Klas Groth weer mal bi't Haufahrn oppe Wisch, He stunn un fork, sin Fru weer babn un la': Op eenmal fallt em dat Exempel in, Wat de Professer ut Berlin em schickt harr. Do grippt he na sin Jack un na sin Hot, Un löppt to Hus un slutt sik in sin Kamer Un kumt in wücke Dag' ni wedder rut. Sin Fru sitt babn opt För un röppt un schriggt, He hört dat nich un süht ni op noch um, Bet wücke vun de Nawers ęr to Hus hölpt.Ik drop em mal des Sünndags na de Prędig, Un frog em, wa dat gung un wat he mak. »Ganz gut«, seggt he, »Herr Paster!« un ik frog em Na dit un dat, un wat he lęsen de. Do mark ik wul, dat gung der bunt hendœr. He klag mi, dat he gar to weni lehrt harr, Un dat man dat nich inne Schol bedach. Ik sä em, wenn he Lust to lęsen harr, So wull ik em wat gębn, wat he verstunn. – Nu keem he denn ok bald un hal sik wat, Un snack vernünfti, drist un fri un nett, Un wenn he't dœr harr, bę he um wat Nies Un frog na dat, wat he ni rech verstunn.So gung de Winter hin, dat Vœrjahr keem, Un Peter muss bi't Plögen un bi't Seiden. Ik seeg em selten anners as in Kark, Doch gung he ok wul na de Kęgelbahn. Dat narrn un drilln weer awer ganz vœrbi. De Dierns sän, Fürböter weer keen Dutt, Wenn he man blot no'n bęten danzen lehr Un denn dat Drömn bi helligen Dagen naleet.In Summer weer de Kruskopp wedder dar. He klag, de Winter harr se banni mitnahm'. De nie Sammtrock vun vergangen Jahr Harr kahle Stęden un weer orri drœthi. De kralle Bursche mit den Zuckerhot Harr lange dünne Been un korte Büxen.De Kruskopp söch de oln Bekannten op: Dat eerste Hus weer Peter Kunrad sin. De Swester un de Moder heeln sik binn', Ok keem der vunt Theater nix to sehn. Dat munkel, dat se all ęr Tüg verkofft harrn Un ganz in Noth un deep in Armoth weern. Se sän sogar, Peter Kunrad lehn se Geld Un broch se heemlich Brot un Botter hin. He seet der oft noch lat bet inne Nacht.Op eenmal löppt dat as en Für dœrt Dörp: »Peter Kunrad schall 'n Kemedijantin hebbn, De junge Diern vun dörtein, veertein Jahr!« Hans Küster keem un broch mi warm de Nachricht. Ik sä, dat is en dumme Klœnerie! Kunrad is klöker as dat halwe Dörp, En Jeder schull sin egen Drüssel fęgen, Wi Annern harrn wat anneres to don.As ik noch schell, kumt Kunrad sin ol Moder Un weent un schriggt un klagt ęr grote Noth: Sin Vader war sik noch int Sark umkehren, Wenn Peter de Kemedijantendiern neem. Se harr em Allens seggt un weent un schręgen, Un harr em będt vun Himmmel bet to Eer, Un Allens weer umsunst; ik much doch hinkam' Un em mal Schimp un Schann un Scham vœrholn!As ik der keem, so frag ik, ob dat wahr weer. Do seggt he: ja, he wull dat Mäden hebbn, He much ęr lidn, de Diern weer gut un brav. Do fung sin Moder an: Min Sœn, min Sœn, Din Vader blött dat Hart noch inne Eer! Bedenk din Moder un ęr grauen Haar, Un lat mi doch de Schanddiern buten Hus'!He seggt ęr ruhi: Moder węs' Se still. Schall se ni rin, so ga ik sülm hinut.Ik wuss ni, wat ik seggn schull to den Minschen! He stunn so fast un sęker as en Bom; De leet sik vun Vermahnn un Weenn ni schütteln, Dar muss Verstand un Æwerleggung to. Ik bę de Olsche, dat se uns alleen leet, Un neem em ruhig un vernünfti vœr.He sä, de Lüd weern in de grötste Noth, Se harrn nix mehr to biten un to bręken Un all ęr Tüg un Saken lang verkofft. De Kruskopp wull abslut na'n grötern Ort, De Annern wussen denn ni ut noch in; De Bursche schull en orndli Handwark lehren, De Moder kenn dat Sticken un dat Neiden Un kunn sik nährn, wenn he ęr 'n bęten hölp, De Diern weer gut, he wull un muss ęr hebbn, He war sik umbringn, wenn he ęr ni kreeg!Ik stell em Allens vœr, wat mœgli weer, Un sä, dat kunn un war sin Dag' ni gut gan, He leep mit waken Ogen rin int Unglück, Gut much se węn, se weer vœr em ni passlich, Un dit un dat un wat ik Allens sä.»Herr Paster«, seggt he, »das nu all to lat, Ik mag ęr lidn, ik kann ni ahn ęr lęben, Un wat ik toseggt heff, dat will ik holn.«Nu seeg ik sülm, dat Ręden keem to lat, De Sak muss nu ręn Lop hebbn as se leep, An Holn un Stüern weer ni mehr to denken. Do sä ik denn, se weer je noch so junk, He much sik dochen jo nich œwerilen, He schull sik Tid nęhm un sik recht bedenken. »Dat keem der nich op an, dat wull he don. Doch harr he dat bedacht un œwerleggt, Un anners«, seggt he, »war't sin Dag' ni warrn.«Wat gev dat nu vœrn Snœtern un Vertelln! Dat weer dat ganze Dörp sin Ehr to neeg. De olen Wiwer heeln de Köpp tosam, Bi jede Sot un Stęgelsch stunn en Paar. Wa hękeln se de arme Diern hendœr! Nix blev der na, as luter Schęv un Schinn, Keen ehrli Drapen Blot un keen nütt Haar. De Dierns sän, se weer en ol Postür, Un ni mal smuck, man'n bęten opfigurt Mit Slant un Trant, un ni mal hele Strümp! – Un weern se nich vœr Peter Kunrad bang węn, Se harrn ęr sęker utękt mitten Finger.De gung sin Weg, as wenn em dat ni rak, Des Abends jümmer ruhi na't Rundeel Un Jahrmarkt mit ęr dribens ut to Danz. Ik seeg em noch – wa seeg he glücklich ut! – Bi helligen Dagen lingelank de Strat, Un snack mit ęr un harr ęr bi de Hand, Un scham sik ni, as weert sin lüttje Swester; Un richti hoch un stolt! man kenn em kum, So lachen em de Backen un de Ogen.Dat Mäden gröt bescheden hin un hęr; De Mannslüd sän, se weer doch würkli smuck: Wat harr se witte Tähn un rode Backen, Un weer se ok man lütt bi Peter Kunrad, Se weer doch smętsch un as en Swölk to Fot.Se harr ok Abends as en Vagel danzt, Un weer so nüdlich un so ehrbar węn, Un so vergnögt, un harr so hartli lacht, – Sogar Anngreten Möllersch much ęr liden. Un bi den Farwer weer se as to Hus; Un as de Kruskopp un de Bursche wegtrock, Un as de Olsch sik inhür inne Heid, Do lęv se bi den Farwer as sin Dochder Un wusch un fęg un schrubb un lehr dat Melken Un dreih sik keit in ęr Linnwullenrock. Sogar ol hinken Kunradsche besunn sik Un sä, wat węn schull, leet sik doch ni ännern, Vellicht war't ok je bęter, as se dacht harr. Am Ende keem dat ganze Dörp to Ruh; Man wücke Ole schütteln noch de Kopp.So keem toletzt de Hochtidsdag heran. Wer sęli weer, dat weer uns Peter Kunrad; De groten Backen stunn' em vuller Thran. Dat ganze Dörp weer vull Gottlof un Freid. De Büssen knappen, Abends gev dat Danz, Un Allens hœg sik an de smucke Brut, Un Allens gung as sunsten hier op Dörpen. Dat drop sik jüst den Dag na't Heider Pęrmark. Wi seten rund herum op de Grotdęl, Vœr Boos un Afsit hungn der witte Lakens. De Schaffners gungn mit witte Platens rum. –Mit eenmal schallt en Orgel vœr de Dœr. Dat durt ni lang, so spęlt en Vigelin, Denn kumt en Harf, Gesank un noch wat anners. Ik seet jüs grade œwer vun dat Brutpaar. Mit een Mal ward se as de kalkte Wand, Un Kunrad ganz verhęsbęst un vertünnelt. Ik meen, dar weer wat los un seeg mi um – Dar stunn de ganze Sippschaf inne Dœr! De Orgeldreier mit dat halwe Been, De Gliederrenker mit sin beiden Kinner, De Taschenspęler in sin witte Mütz, De Füerfręter mit de Sęgenbart, Wat achterto de gęle Barentrecker, Sogar de grise Jung mitsams sin Ap, De hoch un klok em vun de Schullern keek. Se stelln sik sachten in en runne Reeg; De Stumme, de opt Markt mit Leder handelt, De Burn gewöhnlich anfat bi de Knöp (He weer en bleken Mann mit lange Haar, De schütt he jümmer, wackel mit den Kopp Un heel de Lüd sin lütten Packen hin; De Junges sän: De stumme Harfenspęler), De tręd herut un heel en Art vun Ręd Vun Dänsch un Hochdütsch un vun anner Spraken, Un sä, se wünschen Glück un allens Guds Un będen um en lüttjen warmen Drunk.De Dörpslüd flogen all verblixt to höch, Un Kunrad weer verbistert un verbas't, Sin Brut war witt un roth vœr Scham un Unglück, Un Moder Kunradsch slog de Hann' tosam.De Swigermoder fat sik noch am eersten; Se gung na Kunrad, pust em wat int Ohr, Denn na de Stumme, gev em frech de Hand Un stell sik mank de Annern hin un snack.Wat weer to don? Se kregen wat to lęben, Doch mit de Hochtid wull dat ni mehr flaschen. De Brut weer weg un Kunrad stur un stumm. Dat dur ni lang, so war de Sippschaf lud Un maken Larm un föhrn dat grote Wort, Dat seeg 'n Kemedie liker as en Hochtid. De Stumme fung noch wedder 'n Ręden an, Verdreih de Ogn un schütt de langen Haar; De Gliederrenker neem sin Kind tofaten Un hung dat as en Wründel umme Nack; De Barentrecker sung un dreih de Orgel; Den grisen Burschen leep sin Apkatt weg Un krabbel dœr dat Laken na de Afsit; De Dierns schregen, Allens keem in Enn', Un Kunrad leep verdreetli hin un hęr.Ik gung to Hus un seeg ni, wa dat bileep; Doch hör ik annern Dags man vun Hans Küster, Dat weer toletzt noch jümmer arger warn, Bet Kunrad se mit Sack un Pack herutjag. De Brut harr weent, de Swigermoder schulln: »De Lüd weern ębn so gut as alle annern!«De Olen sän, dat weer je'n Schimp un Schann, Dat weer je'n rechte Orgeldreierzunft, Dar kunn je all sin Dag' nix Guds vun warrn, Dat weer je'n Himphamp as en Disen Heed, To Rad un Galgen weer dat je de Anfang!Dat keem am Enn' doch Allens to sik sülm. Peter Kunrad lęv un arbei' as gewöhnli; Doch keem sin Fru man selten ut de Dœr, De Hochtid harr ęr banni Schaden dan, »Kemedijantsche« heet un blev se jümmer. Se harrn am levsten nix mit ęr to don, Se sän, se much ni spręken un ni bręken, Weer orndli stolt un wuss ni wat se weer. Mit Moder Kunradsch kunn se sik ni stelln, Se munkeln gar, de Olsche harr ęr gnübbelt, Un sän, se seet den ganzen Dag to weenn. Kunrad war bald noch stiller as tovœrn, Sin groten Schritt war jümmer swarer gan, De Backen warn em krœkelich un infulln, Dat lange Kinn noch länger as gewöhnli, He weer toletz as Schatten anne Wand, De Rock hung oppe Arms as oppe Stöcker.Do heet dat mal, de Kruskopp weer dar wedder, In Sammtrock, gänzli as de feinste Herr, In grauen Hot un mit en golle Uhrkęd, He weer vun Hamborg oder Lübeck kam, In Düstern – un mit eens na Kunrad gan; Dar harrn de halwe Nacht noch Lichten brennt. De Wächter harr ok hört, wa se der snacken, Een gänzli lud, un Een harr weent un snuckert. Sehn harr he nix, de Finstern weern behungn, Doch seeg he oft en Schatten, de der fecht Un snack, un denn weer Allens dot un still. So munkelt dat den annern Dag int Dörp.Den drütten Morgen kam ik vœr de Dœr, As min Gewohnheit is, noch orri tidi, Un hal mi ut de Pump en Glas vull Water: Do kumt der'n Wagen rop vun Peter Kunrad. Ik sta un pump – do kumt he jüs tohöch. Vœrto sitt Peter Kunrad mit de Kruskopp Un merren in sin Fru un Swigermoder Mit Kisten un mit Kasten un mit Saken. De Kruskopp un de Moder gröt mi frech, De Fru seet nül mit beide Hann' vœr Ogen Un Kunrad mit de Hot deep int Gesich. Wa seeg he gottsbedröft un slagen ut! He heel dat Leid, as fahr he sik na'n Richplatz. Ik meen, ik seeg de Dod mit Swęp un Pitsch. He sä keen Wort un trock man kum de Hot. Ik wuss ni, wat ik seggn un denken schull, Un stunn noch lang un seeg se achterna, Bet mi de Fingern vun dat Water frorn.Ik gung des Morns na Moder Kunradsche, Un wull ęr fragen, wat se mak un dę; Mi düch, ik kunn dat ni mehr ruhig ansehn.De hink mi al entgegen bi de Dœr, Un wisch sik mit den Platen dat Gesich Un sä, as ik ęr frag: »Dat Unglückskind! Och Gott, du lewe Gott, wa schull't wul gan! Se süken hier je bi enanner hin! Min Peter halt dat Stück gewiss ni dœr! De arme Diern! och Gott! se weer ni slech! Ik heff je ümmer seggt, dat kunn ni angan, Se warn dat noch belęben un befinn'! De slechten Minschen! un de Klatscherie! De arme Diern, se kunn dat je ni utholn! De Olsche! nę – de is an Allens schuld! Ik heff keen Schuld! gewiss ni, Herr Pastor!«Ik frag ęr, wat vœrn Schuld un wat vœr Lüd, Un wat se meen – wo Peter Kunrad hin weer? »Och Gott, seggt se, de bringt sin Fru na Heid, De will je mit ęr Moder weg na Hamborg, – Ik weet ni, wat se opt Theater schall? – De hett je so vęl klœnt, bet se't entwei harr! De drückt min arme Sœn dat Hart noch af!«Dat dacht ik ok. Doch hier weer Allns to lat, Hier weer wul nix to trösten un to hölpen.Am Namiddag keem Peter Kunrad wedder, Ik seeg em noch, wa he inn Wagen hung, Ik wuss ni, ob he dot weer oder lębndi, He seeg erschreckli, gottsbarmharti ut! He gröt mi ni un sä keen starbens Wort, Un as ik hingung, tuck un muck he nich, Un weer, as wenn nix los weer, bi de Arbeit. He seeg mi fast un ruhig inne Ogen, – Ik wuss ni, wat ik seggn schull to den Minschen! – Un weer so bleek, as keem he ut de Eer, Un as ik anfangn wull un wull em trösten, Do fat he mi ann Arm un segg: »Herr Paster, Se meent dat gut – doch nu is Allns to lat.« Wat schull ik don? Ik seeg, he harr wul recht, Un dach, de stille Arbeit much em trösten. –He ree ok ut to plögen as gewöhnli, Doch hung he oppe Pęr, as weer he dun, Un Abends keem he wedder, gung to Bett, Un leeg man wücke Dag', so weer he'n Lik, Un liggt un slöppt hier'n beten œwer hin; Herr Docter hett den Likensteen wul sehn, Dar steit sin Nam, un ünner: Treue Liebe.Herr Paster wisch en Thran ut beide Ogen; De Docter segg: Mein Gott, wa is dat mœglich! Ja, ja! segg do de Vullmach, ganz gewiss, De Kunrad weer min egen Brodersœn.De Docter seeg verlęgen op na Lotte: De pal un harr de Ogen inne Sett. He keem tohöch un mak en depen Diener Un hölp de ol Herr Vullmach vunne Bank, Un sä gunnacht, un fat em ünnern Arm, Un trock de Ole langs de Strat hendal.Herr Paster gung mit Lotte rin int Hus, Doch seeg he noch de Beiden na, un segg: »Von allen Erdenwundern ist das größte Ein Menschenherz voll Liebe oder Schmerz.« »garderut mutt Een vertelln, se weet je son nüdlige Stückschen!« Seggt Anngreten un smustert un pult inne Lamp mit den Knüttwir, Schult dat Gesich mit de Hand un kikt na de Eck achtern Kachlabnd. »Das ni umsunst, dat ik kam! Vunabnd is en Wedder dat dull is! Harr Jehann Paul mi ni holn, bi de Farwer sin Eck weer ik wegweiht; Awer ik weet ni wa't kumt, is de Kœk rein, mutt ik nan Klingbarg!« Seggt se un glupt na de Bank, wo Paul sitt so stramm as en Halsbinn'.Paul weer de Bruer sin Sœn, un Greten ęr Vader weer Węwer, Un se węv em en Kęd, noch finer as Harstid en Spinnwipp, Fein un mit dammasten Inslag, un spol em nu fast, dat en Lust weer; Awer bi Garden an Barg dar knütt se de Fisseln tot Fangnett.Dar weer dat Junkvolk ęr Börs', de Anwass lehr dar dat Smöken. Sünndags keem Hans mitte Fleit, denn petten se ok wul en Danz af, Un achter Pęrmark in Heid, so öben se hier sik de Leder.Jüst as Anngreten noch snack, do scholl der ant Finster en Fottritt, Denn knarr de Klink un de Dœr, un en Baßstimm tramp sik den Snee af, Grappel nan Dreier, tręd in un stunn as en Bom vœr de Stubndœr. »Hartwi!« – »Gunabend Anngret! Gardrutjen, wat is dat en Sneejagd! Dat di! de Döwel swingt Flass un smitt uns dat Schęv umme Ohren. Sieh doch! Jan Paulohm dar ok? de Haspel is jümmer bi't Spinnrad!«»Hatti«, fallt Greet em int Wort, »ik będ ębn ol Garden umn Märken, Awer se's stumm as en Stock, se hett wul vundag' nicht ęrn Guden.«»Märken?« lacht Hartwi, »man to! man recht en ol Stück ut de Muskist! Weet se noch Garden? son Dünjen as dat vun de Diern, de sik dot ween, Oder as dat, wo de Kęrl mit blödige Thran noch en Bref schrev! Och, dats so röri to hörn, – vœr allen, wenn man daran wackelt, Un wenn Anngreten dat Klun söcht un gau ünnerwęgens de Ogn wischt. Och, son barmharti Geschicht – es söter as Sucker un Tittmelk!«Darbi vertrock he den Mund un schür sik de Nœs mit sin Jackslipp. Greten smeet snippsch mit den Kopp, un Paul mak en Flip as en Geestrun; Awer Gertrude war dull un scholl op den węligen Unchrist: Scham di wat, Hartwi, du Sleef! de Spott is de Böse sin Angel! Mennig Een stichelt so lang, bet em sülsten de Natel int Hart stickt; Fatst du em an, geit he deper, un treckst du em ruter, so blöttst du! Lat di noch warschun in Tiden: de Æwermoth kumt vœrn Fallen. Weer ni de Püttjer sin Hans? dat weer ok jümmer son Wissnut, Rappmuli weer he un spöttsch un jümmer vull Witzen un Faxen: Drill he de Dierns bi den Danz, so brü' he de Oln bi de Arbeit; Lewer to Mark as to Kark, un sin Globen sin deftigen Knaken. »Hol di an Tun«, weer sin Wort, »de Himmel is doch nich to recken!« Awer nu hollt dat sik wat! nu humpelt he lahm un an Krücken.Doch du büst ni so slimm, di stękt man mitünner de Fettdun. Fasslabnd – dat weer di son Streich – den Snider inn Kohlhof to smiten! Harr he de Lęden verrenkt, so war he di knipen inn Zwickmœhl!So sünd de Jungen, Gottleider! se weet nie vœr Węl, wat se opstellt, Un ward wi stuklig un old, so sünd wi tofrędn, wenn wi Ruh hebbt, –Seggt se, as weer se alleen un snack mit ęr egen Gedanken, Mummel un schütt mit den Kopp un nül sik tosam in ęrn Lœhnstohl. Ünner den Koppdok seegn 'n paar Spilen vun isgraue Haar rut, All de Runzeln warn deper, as jüst dat Licht oppe Back schin Un as dat knœkrige Kinn in de knœkrige Hand oppe Bost full. Ganz verdeept in sik sülm so huck se in Dutten un gruwel, Mummel un schüttel den Kopp un krau sik de Back mitten Finger.Hartwi sett sik ann Disch, un Greten knütt as en Uhrwark, Seeg sik ni op un ni um un hör ni, wat Hartwi ęr topust. Garderut kenn' se opt Prick, de leten se ruhi betęmen, Harr de ęr Schur œwerstan, so rich se sik op as en Wichel, Bögt se sik, brickt se doch nich, un will se sik richen, so knarrt se.»Gœrn weet ni, wat se bedrivt, un jammert denn wenn dat to lat is! Eerst stöt se't Glück mit de Föt, un sammelt de Stück denn mit Thranen. Awer de Oln ward ni hört!« – un darbi glup se na Hartwi, Wa he dar seet as en Eek un bi em Anngret as en Hofros', Un ęr oln Ogen warn blank un de runzligen Backen warn glatter.As ik noch junk weer, so klœn se, un allnagrad rich se sik höger, Lepen wi jümmer bi'n Discher un spunn' unse Flass inne Warkstęd. Dar harrn wi't Rik denn alleen, wenn de Oln in Dörnsch al to Bett weern. Dats nu al menni Dag hęr, al lang vœr de Brand inne Burstrat.Wo nu de Kaspelvagt wahnt, stunn do en prächtiges Burhus, Orndlich en Pump inne Strat un en Blomhof vœrt Finster mit Stackelsch. Witt as en Krid weern de Stipers un jede mit Grön oppen Tippel, Un oppe Pump weer en Steern un baben an Gęwel en Inschrift, Ok en Kastanje vœr Dœr mit en Bank rum, in Schatten to sitten. Keemn wi int Fröjahr ut Feld, so seegn wi den Bom al vun Feerns, Dicht besett vunne Blöm, un rund, as in Winter en Sneebarg. Gungn wi denn dweer œwern Karkhof un keken bi'n Steen dœr de Porten, Seegn wie so sęker as wat – as babn an de Karkwand de Sünnuhr – Ünner den Bom oppe Bank ol Mumme alleen mit de Kalkpip.He harr uns bannig in Schock, denn plücken wie Blöm in sin Grashof, Darmit so stov he herut un smeet na uns Dierns mit de Nachmütz. Ik weer noch Kind un weer schu, un hör ik em slurrn op sin Tüffeln, Flog ik, as harr ik wat sehn. – Ik seeg em noch jümmer inn Kneebüx, Sülwerne Spangn anne Sit un de Strümp as en Dischdęk so sauber. He goll vœr rik as en Steen, un weer sęker en schęwigen Gizhals. Lüttje Lüd trocken ęrn Hot bet na Eer, wenn he blot anne Mütz tück. Bi em keem der keen Minsch, as dann un wann de Persepter. Oft snack he lud bi sik sülm un krau mit de Kalkpip int Nackhaar, Schov sik de Mütz int Gesich un rev sik de Steern mit de Fingern: Ole Lüd plegden to seggn, he rev sik sin Fru int Gewęten. De weer vœr Jahren al storben, man meen, vœr Kummer un Hartleed, Awer de Armen un Swachen de drogn ęr noch lang int Gedenken. Se weer en finere Fru, as sunst sik nan Dörpen herutfinnt, Hochdütsch kunn se un all, un lidsam weer se un weekli, Rein so bleek as en Lik un swartli vun Haar un vun Ogen. Mellersche plegg mi to seggn: se weer as en Mutter Maria.Wat ęr Familie weer, dat kregen wi nümmer to węten; Mumme weer fröher op Scholen un broch ęr mit sik ut Dütschland. Æwerflot harr se genog, doch kümmerli gut vun ęr Lęben: Welk se doch hin as en Lilg int fette Land sünder Ręgen.Een lütt Diern leet see na, de weer ęr as ut't Gesich snędn: Jüs so düster vun Haar un smętsch un rank as en Pappel, Un vun Backen so fin as en Blatt ut en Knuppen vunn Maandros'. Mumme nöm ęr Johanna, un wi sän wul Hannchen ut Frankrik.O! wa weer dat en Diern! wa kunn se lęsen un będen! Un wat harr se en Stimm! un wa stunn' ęr de Knoern tum Danzen! Awer se harr ok wat kost an all dat Papier un de Böker, Un bi Persepter alleen – ik löv, he nöm dat Privatstunn. Noch na de Confermatschon, dat weer uns min Dag noch ni vœrkam', Gung se des Abends na Schol un drog langs dat Dörp mit ęr Böker.Schrad gegn de Schol wahn de Discher; de Warkstęd gung na de Strat rut. Seten wi dar denn in Schummern, so keken wi rœwer dœrt Finster; Denn seet se iwrig un les' un de Psepter lę ęr de Schrift ut, Wis' mitte Finger int Bok un gruwel un teken Figuren, Fech mit de Arms, stunn op un tippel ęr nös oppe Backen. Keek se denn op na de Ol, so weer se doch jüst as en Engel, Un de Persepter so blid, as harr he en Narrn in ęr fręten.Spęln dę se weni as Kind: dat kunn ol Mumme ni liden, Utgan – dar gev he nich um, un sin Hus – dar weer uns dat gruli. As wi nu opbędn harrn – Johanna weer wücke Jahr jünger – Kreegn wi ęr kum mehr to sehn, as nößen des Abnds bi'n Persepter Un oppe Strat dann un wann, wenn se hingung oder to Hus leep. Vœrjahrs – dat twete darna – se harr Winters vœrhęr inne Kark będn, Seetn wi ok Schummern to spinn' – dat weer jüst so luri int Wedder, Summer un Winter de scheedn sik, an Hęben hung swar en Gewitter – Dats mi noch jüst as vundag' – un all de Finstern weern apen – Wi sungn: »Willkommen o sęlger«, dat weer do vœr korten eerst opbrocht, – Sieh! dar keek Een int Finster, un jede reep: Hannchen ut Frankrik! Alle weern still as en Mus un dat Singn keem op eenmal int Stocken, Awer se będ uns mit Eens: wi muchen dat Leed doch to Enn' bringn.»Hannemus! kumm doch mal rin!« reep do de Möller sin Trinken, »Süh, dat Gewitter kumt op, denn hollt de Persepter keen Lehrstunn; Hier sünd wi hartli vergnögt, denn wüllt wi dat Leed ok to Enn' singn.« Darmit so leep se hinut un trock ęr an Arm inne Warkstęd.»Na! denn man los!« sä se denn, un sett sik in Eck oppe Snibank; Un as wi Anneren sungn, do hör se un wisch sik de Ogen. »Wats dat en köstliches Leed!« so frei se sik, as wi dat ut harrn. »Awer nu mutt ik do Stunn, dat Wedder kumt doch ni ton Utbruch, Un de Persepter ward bös, wenn son grote Scholjung noch schulnleep.« Darmit wünsch se Gunnacht un trippel schreeg œwer de Strat weg, Sä ok, wenn't wedder so pass, so keem se en Abend mal wedder.Mank uns jungn Lüd, de der keem, weer ok de Möller sin Vetter, 'n Bengel, as weer he di dreiht un smuck, as ut Kokendeeg wültert. Börtig weer he ut Möldorp un gung dar Jahren op Scholen, Awer sin Moder weer storbn, un nu wull he lehrn op en Thierarzt. Bi sin Vetter de Möller dar seeg he na't Plögen un Seiden, Un bi de Mękelnborgsch Smid dar öv he sik in op dat Smęden. Na un na war he bekannt un keem ok mitünner bi'n Discher – Niederträchti un nett, un lehr uns de nüdligsten Leder. Jümmer gung he inn Rock mit en goldroth Band umme Mütz rum, Eersttid ok mit en Snurrbart, doch harr he den widerhen afnahm'. Trinaken much em wul liden, un erumlütt sä se: min Vetter; Un wi Æwrigen meen', dat war mit de Tid wul en Brutpaar: Trina weer drall un adrett, ęr Vader weer Möller un Krogweerth; Gev he em Geld to studeern, so gev he em sęker sin Dochder. – Keemn se, so keemn se tosam, un gungn se, so gungn se mitander, »Trinaken« achter un vœr, mitünner ok »lüttje Cousine«. Abends darop as wi spunn', wer wedder keem, weer unse Hannchen, Seet inne Eck oppe Bank un hör na uns Pappeln un Lachen, Plœter ok sülbn mal Eens mit, un dęd, as wenn se dermank hör – Hermann un Trinaken ok, un Trinaken bi ęr to ficheln. Bald keem keen Schummern int Land, dat Paar keem tosam achtern Dik um, Hanne gung linglangs de Strat – un dropen sik jüst bi den Discher.Och wat weern dat vœr Abends! wa weern wi fröhli un glückli! Alle noch junk un vergnögt, un kennen keen Grillen un Sorgen! Jümmer snacken un lachen, as wenn der keen Tall un keen Enn' weer. – Hannchen harr allerlei lęs't un sprok mit Hermann ut Böker, Un se vertelln sik de Räuber, dat weer en gruliges Schuspel; Hannchen harr dat man lęs't un Hermann harr't sehn opt Theater: Wa dar een Broder den Broder bedröwt, bet de Een inne Krieg geit, Un wat sin Brut to Hus weent, un de Anner mit Listen ęr vœrsnackt, Wa he sik schändli verstellt, un sin lifligen Vader inn Thorn smitt, Dat he lebenni verhungert, un wa nu de Anner to Hus kumt, As Räuwerhauptmann, un wa he em finn' deit, un ruttreckt – sin Ole, Un de Bedreger sik dot stickt un darop lebenni na Höll fahrt: O! dat weer gruli to hörn, Een kropen de Gręsen den Rügg lank ... Wat ik man seggn wull – mitünner so sungn de Beiden en Stückschen, Hannchen so fin as en Swölk, un Hermann en Stimm, dat de Stuv klung; Alltosam hörn wi denn to, un wunnern sik, wa dat doch mœglich.Gegen de Aarn hinut muss Trina en Tidlang to Hus blibn. Denn ęr Vader weer Möller un de Tid gewöhnli na Heide Oder na Möldorp to Mark, un Mittwęks na Marsch op den Handel, Ok weer der sunst wat to don, un Een harr genog anne Weerthschop. Hermann stell sik doch in, un wi Annern all as gewöhnli. Hannchen ęr Mod weer dat al, to Hus mit de Beidn achtern Dik um, Un as Trina nu fęhl, spazeerten de Twee der settander, Hannchen an Hermann sin Arm, un snacken – as junge Lüd Bruk is.Mal ins do gungn se ok weg – dat weer oppen Sünndag vœrt Jahrmarkt – Och, ik weet't noch so gut! wi snacken des Abends vunt Danzen, Wa wi na'n Möller hin wulln, un wanehr un wasück un wadenni, Un wi sticheln op Hermann, ob de uns den Block ok wul afneem, Durn ok all œwer Hanne, dat se des Abnds ni ut Hus kunn. Peter Wilhelm un ik – de später min sęlige Mann weer – Seten noch ruhi to snacken – de Twee gungn jümmer wat fröher, Dat ol Mumme sik inbild', sin Dochder keem vun Persepter – Seten noch ruhi to klœnen – mit eenmal flog di de Dœr op, Störtt dar Een rin na de Stuv un lingelank hin oppen Fotborrn, Leeg dar un wülter sik rum un schreeg un harr sik vertwifelt. Wilhelm reep: »Hermann, wa is di! wat feilt di, wat hett di bedrapen? Kumm inne Höch un sta op un segg uns, wat is der vern Unglück? Is der Een dot oder krank? Is Trinaken Möllersche dot blębn?« Darmit brok dat herut: »Johanna!« un »Hanne! min Hanne!« Ween he ni lud as en Kind, un weer doch en Kęrl as en Eekbom, Snucker un kunn sik ni faten un wander herum inne Warkstęd.Wilhelm weer gänzli entzückt – doch ik harr al lang de Gedanken, Dach un dich in min Sinn: wenn dat man en glückliches Enn' nimmt! Och! nu harrn wi de Noth! un dat Unglück tręd œwern Drüssel!Allnagrad keem em de Sprak, un he sä uns de ganze Geschichte: Hannchen un he weern sik gut, un harrn sik dat lang apenbaert; Trinaken wuss der nix af, de harr he geschick achtert Licht föhrt; Geld muss sin Vetter em gębn, sunst kunn he op Scholen keen Land sehn, Harr he wat lehrt un weer Thierarzt, so dacht he em tru to betalen; Awer sin Dochder to nęhm', dat weer em vun Harten ni mœglich. Mumme? dat weer ni to denken, as wenn he en Mann weer, de Brot harr. –Ęben weern se nu beid achtern Dik gan un harrn dat bespraken, Gungn bet na Mœl anne Brügg, wo dicht ant Stęgelsch de Bank steit, Setten sik dal in Gedanken un bu'n sik en glückliche Tokunft, Gänzli vergęten un sęli, un Een mit de Arm um de Anner: Mutt dar ni jüst de Böse de Trina na'n Waterbęk rutföhrn, Oder en Fikenvertellersch, de Annerlüd Niigkeit todriggt – Sęker kunn he't nich seggn, doch hör he in Drom as en Ammer, Denn stunn in Maanschin en Schatten, un vœr em – sin Vetter, de Möller: Hest du mi, kannst du mi! sieh! un lacht as de Döwel bi'n Schandpahl, Fangt an to schantern un schelln un »Kumm mi man nie œwern Drüssel!«Ruhi hört he em an, as en Sünner dat Heider Constoren; Doch as he Hannchen beschimpt, ęr breet vœrt Stęgelsch in Weg tritt, As he ęr »Minsch« nömt un »So Een« un Trina ęr Kopp umme Eck schult, Stiggt em de Gall inne Bost un löppt em de Lus lank de Lęwer, Kriggt den Möller to faten un smitt em koppheister inn Mœlnbęk. Hanne schriggt op un darvun, un he löppt in Rasen nan Discher.Nu weer gude Rath dür! de Möller kunn jüst ni verdrinken, Awer de Unglückskinner un all dat Jammern un Hartleed!Mumme war je katholsch, denn de Möller war je nich swigen! Un wi dachten an Hanne ęr unglücksęlige Moder; War ęr dat ęben so gan, so leeg se wul bald oppen Karkhof.Awer de grötste Noth de weer mit den rasenden Hermann! Kum mit Vertellen to Enn', so smeet he sik œwer de Snibank, Denn sprung he op un leep rum un sä, he wull glik na ol Mumme, Warrn kunn nu doch nix ut em, so wull he denn Bös un Gewalt don.Wilhelm tüsch em un będ em, un ik weck de Discher sin Vader – De harr en anslägschen Kopp, harr reis't, weer old un vernünfti – Sä em gau de Geschich un vertell em dat, as he sik antrock, Będ em vun Himmel to Eer, he schull doch sin Best don, wat mœgli.Gutharti hör he mi an, doch schüttel he oft mit den Graukopp, Gung denn herin na de Warkstęd un söch ok Hermann to trösten. »Nich to hasti, min Sœn, wull weet, wa Allens sik dreihn kann!« Sä he un fat em de Hand un tippel em sach oppe Backen.Eerstan weer he ok still, doch full he bald wedder int Rasen, Slog sik un fluch op sik sülbn un harr sik, as wull he sik umbringn.Endli keem he to Ruh, un wi menen, nu kunn dat noch gut warrn, Dachten gar nich daran, wa vęl dar sunsten noch tohör. Bleek as en Lik seet he dar un trock sik de Mütz inne Ogen, Stunn denn op un gung rut, wi leten em ruhi betęmen, Dachten, he war sik besinn' un seten gedülli to töben.As wi so lurn un lurn, de Tid wahr länger un länger, Hermann keem ni torügg, wi wussen nich, wa dat wul togung, Schicken wi Wilhelm herut, dat he na seeg, wo he doch afblev. Wilhelm ruter, un seeg, un söch, un nöm em, un reep em – Gung noch den Hof langs un pral – de ni antworten dę, dat weer Hermann. Weg weer he, weg as verweiht, Gott wuss, wo he stabn oder flagn weer. Annern Dags fragden wi rum un söchden in Söd un in Dik na, Dachten noch jümmer, he keem, verfeern uns, wenn Abends de Dœr gung, Sproken vun nix as vun em – de ni wedderkam' dę, dat weer Hermann.Eerst weern wi All as verlaten, de Discherwarkstęd as utstorbn. Allnagrad keem wi wul wedder, doch wull dat min Dag' ni mehr flaschen. Nößen vertell uns en Slachter, de fette Ossen heropbroch, He harr in Hamborg Een sehn vun Buart jüst as de Thierarzt – So weer he nömt vun de Lüd, – he weer em bi'n Eck ut Gesich kam'.Hannchen weer ok as verswun'n, un keem mit keen Fot œwern Drüssel. Wi harrn en Schrecken un Angst, ol Mumme much ęr wat to neeg don. Krüschan de Farwer, de Ol, de nu so krumm un so stif is, Weer do en hennigen Jung un flink oppe Veen as en Vagel, De muss denn öfter to Węg' un rin in Kastanje to luern. Denn vœr de Wahnstuv weern Luken un dicht bi de Pump leeg de Kędnhund. Nix weer dœrt Lichtlock to sehn, as Mumme sin Mütz un de Kalkpip, Jümmer in Eck op sin Stohl, un Allens so still as en Beenhus.Mumme sin Knechen un Dierns harrn ęr Stuv rut na'n achtern bi'n Pesel, De kunn uns ok nix vertelln, un Een arm Diern muss wul swigen, Dat weer en Stukel un dof, witlöfti vun Mumme sin Fründschop, Keem ok int Jahr ni to Strat, un eet ęr barmhartige Gnadbrot. As ik ęr doch enmal drop bi'n Kopmann, wo Mumme Taback hal, Wink ik ęr to mitte Hann' un schreeg inne Ohren: Johanna!! Och! wat mak se'n Gesich un keek, as wenn se verblixt weer, Neem denn de Eck vunne Schört un wisch sik de Ogen un sä denn: »Weent jümmer los, jümmer los« – un mit dem so streek se ut Hus rut.So vergung wul en Jahr, min Wilhelm un ik geben Hochtid, Grotvader Discher blev dot un de Möller trock rœwer na't Holsten, Allens war anners un still, un bi Mumme dar grön de Kastanje. Ik un min Mann weern tofręden un jümmer den Dag lank bi't Arbeidn, Sproken ok selten vun Hanne: dat weer uns, as wenn se begravt weer. Do mal en Morgen, noch fröh, ik stunn bi de Tassen to waschen, Kumt dar de junge Barbeer, de sik hier in Winter eerst sett harr, Kumt un lœhnt sik ant Schapp, min Mann weer ok vun sin Kunden, Hett sik un deit sik so wichtig, as wenn he den Fręden inn Sack harr, Seggt: »Nu weet ik wat Nies: ol Mumme sin Dochder schall'n Mann hemm.« Slog mi dat doch oppet Hart, as de Dunner bi helligen Sünnschin! Full mi de Tass ut de Hand un entwei, un ik frag em: Wokeen denn? Rath enmal, seggt he, un grint, un na Nœlen un Dweren un Quälen Keem denn doch endli de Kater tum Sack rut: de Vullmacht sin Steefsœn!Dat weer keen boshaften Minschen, doch mi weer't en Bengel tum Bręken, Drœni un tauli un tœsi un rech as en vulle Verstandskist: Gras hör he wassen un Geld kunn he rüken un Allens besiweln; Nœswater nöm' wi em jümmer un ok wul Herr Vullmacht sin Handlamm. De un Hannchen? – dat weer mi, as kreeg de Prinzessin den Kohharr, As uns wul Märkens vertellt – wo de Kohharr sik awer verwandelt. Disse seet fast in sin Hut, de war sik gewiss ni mehr pöppen, Weer al so drög inne Wickeln, as anner Lüd hoch inne Föffdig. Awer de Bengel harr Geld un Utsicht ton wichtige Arfschop; Mumme beręken sin Zinsweerth un keek na't Gesich oppe Speetschen.Doch ik much dichen un denken, un dat dat ni mœgli un mœgli: Enige Węken derop, do stunn' se tosamen vœrn Altar. –Bręken vull weer de Kark; se stegen op Stöhl un op Banken, Kopp an Kopp bet na't Chor, un Persepter de spęl oppe Orgel. Hanne kunn ik ni sehn vœr all de Minschen un Kinner; Awer as se torügg keem un langs den Stig na de Dœr gung, Sän de Kinner: Wa witt! un wücke sän: Mutter Maria! Och! dat drop mi de Seel, un ik slog de Ogen na baben, Süh! un seeg den Persepter, de œwert Geländer herafkeek; Och! wa schov he sin Kapp, de ol Mann, un wa bitterli ween he! Un as se alle herut weern, do spęl he noch lisen: »Was Gott thut.«Jahren verlepen un kemen, dat weer inne grulige Kriegstid, Nix as vun Krieg un vun Krieg, un von Bonpart un all de he dot slog, Eerst ut de Feern un Avisen, un bald darop neger un neger. Denn keem de schreckliche Winter vun Veertein un mit em de Russen, Nößen de Dütschen un Spanjer, Franzosen un all wat en Nam' harr. Nargens en blibende Stęd, un dat Volk as wenn't jümmerlos umtrock. Denn keem de Brand inne Burstrat, de't halwe Dörp inne Asche lę; Mumme sin Hus brenn ok af, mitsamt de grote Kastanje. Mumme weer al begrabn bi den Steen, wo ik sunst dœr de Port keek, Un unse Vullmach sin Steeffœn de kreeg to vęl bi dat Redden. Kümmerli sük he der hin un leeg ok bald oppen Karkhof. Gott heff em sęli darna! op Eern harr he weni Vergnögen! Mumme bruk em as Knecht un stött mit em rum as en Tüffel, Hannchen much em ni liden un dacht wul noch jümmer an Hermann, Kinner harrn se ok nich, de sunst doch de Harten tosamholt; Un bi all sin Vernunft un all sin Knausern un Schrapen, As de wirrige Tid keem, verlor he sin Kopp un sin Rikdag'. Mumme harr nie so vęl, as wi tovœrn uns wul inbilln, Arfschop un Allens blev ut, de Lasten stegen un stegen, Rüggwarts gung dat un rüggwarts, bet Föhr un Fähr oppen Sand seet: Hannchen harr kum noch to lęben, as endli de Burstell verköfft war.Harstid darop ins en Dag do heet dat, nu keemn der Soldaten, 'n heel Regiment un so vęl, as wi noch min Lębend ni sehn harrn. Ik stunn jüst vœr de Dœr, dat weer en mulleri Wedder, Gegen Martini un so, de Kreiden spazeern oppe Straten. As ik so stunn un dat hör un jüst nix wichtigs to don harr, Neem ik min Knüttüg in Hand un gung hinop na den Karkhof. Dar weer do wit hin en Utsich, as Mumme sin Hus noch in Dutt leeg, Wit langs de Landstrat hentlank bet baben na't Holt anne Heidbarg. Richti! dar weern se to sehn, vun Norwold bet dal na de Depen, Jüst as en Kęd sünner Enn', de de Schipper ut Water heruttreckt. All, as de vœrsten verswunn' vœr de sottigen Muern un Balken, Keemn wedder nie ut Holt, de ęben de Ogen noch recken. As ik so keek inne Feern, ob noch nich de letzten to sehn weern, Trampeln al Pęr oppe Brügg, wo de Bęk achter Mumme sin Hof leep, Un in den Ogenblick drop so keem' ok de Eersten tum Vœrschin Twischen de Prester un Mumm', wo de enge Strat na de Weg föhrt, Hoch to Pęr un bestaben, mit rode Röck un mit Säweln, Reden heran na de Mur un heeln mi to Föten ann Karkhof.Een dervun smeet sik vunt Pęrd un gev en Annern sin Tœgel, Steeg denn herop na de Port, as wull he sik ok mal herumsehn, Lik op mi to, denn ik stunn op de Steen dicht achter de Müer. He weer en Kęrl as en Esch, mit rode Backen un Snurrbart. Langsam tręd he herin un seeg sik um un herummer, Westen un Süden un Norn, un harr sik, as weer he verbistert, Söch wat un kunn dat ni finn', un wuss doch, wo he't verlarn harr. Endli seeg he op mi un de Likensteen, wo ik hendalkeek – Mumme sin Fru leeg derünner un sleep ęr sęlige Dodsslap, Un ęr Nam stunn derop, doch leeg der nu Steengrus un Schutt rum Węgen den gruligen Brand un all dat Fahren un Smiten – Tręd heran mi un lęs' mit dütligen Worden: »Johanna ...« »Mumme ...« dat keem der ni rut, so fulln em de Arms na de Kneden, Sunk em de Kopp op de Bost un he mummel: »So ruhe denn sęlig!« Denn keek he op na'n Hęben un stunn mi jüst pall vœr de Ogen.Herr du mein Gott noch mal to! – un weer he ęben lebenni Ünner min lębndigen Föt ünnern kolen Likensteen rutkam: As ik de Ogen anseeg, so blau, un de brünlige Snurrbart – Hermann, de Thierarzt, he weer dat! Ik full em to Föten int Steengrus, Grappel dat Sand vun de Schrift un wis' em: »geborene Weinberg.« »Garderut«, reep he un kenn mi, »och Garderut, segg mi doch, lęvt se?« Awer wat kunn ik wul seggn, ik ole barmhartige Sünner? »Stunn ik doch sülbn un snucker un wisch mi de Ogn mitten Platen, Fat em ann Arm, as weer'k stumm un trock em in Bistern vun Karkhof, Lik œwern Damm dœrn Grasweg, denn achterum dœr bi de Bäcker, Dal na de niebuten Hüs', wo Johanna den Summer to Hür wahn, Reet em de Stratendœr op un de Stubendœr, een mit enander, Un noch en Ogenblick drop, do heeln se sik beid inne Armen.« –Garden sack wedder tohop un bęwer un sä man noch lisen: »Bald war de Fręden ok slaten un Allens keem wedder int Ole; Hermann weer Regimentsthierarzt, un hal sin Hanne ut Frankrik, Fohr mit ęr weg inne Kutsch un lęv mit ęr glückli in Preißen.«Garderut sweeg un seet still, de Wächter tut ęben to Nęgen. Greten harr Thran inne Ogen un wümpel ęr Knüttüg tohopen. Hartwi stunn op un wull gan, weer still un deep in Gedanken, Awer Jan Paul oppe Bank seet stramm un snurk as en Stallkoh. Greten sä: Lat em slapen, du kannst mi je ok wul to Hus bringn? Darbi keek se em an, as dęd se em Afbęd vœrn Unrech. Hartwi weer still as en Lamm, sä lisen: Gunnacht Mümme Garden! – Tręd herut innen Snee un heel Anngreten sin Hand hin. Doch bi de Farwer sin Eck dar drück he ęr fast annen Bossen, Seggt: Anngret, wullt mi gut węn, so büst du min Anne ut Frankrik. Swinęgel harr de slechte Mod: Drunk he to vęl, so prahl he grot, Un keem't ins, dat de Dörst em quäl, So drunk he jedesmal to vęl, Un Dörst – dat weer sin swacke Sit – De quäl em fast to jeder Tid.Bi'n Mœlendik, to Enn de Wischen, Harr Pock en Weerthshus mank de Rüschen, Dar bru de Voss sin baiersch Beer, Dar weer dat nett, wenn't Summer weer. Ok kunn man dar dat Water sehn – Un Pock sin Fru de sung mal schön!Hans Nachtigal wahn wat to Sit. Dats doch ok nix vœr Börgerslüd As Stachelswin un Matten Has', De hört dat geern, wenn Kukuk blas', Un rükt dat geern, wenn Wittkohl rük, Un wültert geern in weken Slick.De Has' weer bang – he hęv de Pot: Swinęgel seet der breet un grot, Un segg: Wat dünkt di, Nawer Matten? Wi sitt hier fuchdi un in Schatten, Wi swirt mal um! wi drinkt mal dœr! Uns Krogweerth kriggt je Schüllgns dervœr. De Sünndag is de slechste Dag, De Schosters holt kanntüffeljagd, Swinęgels ut de Püll to rappsen. Ik fürch mi gar nich vœr de Tappsen, Doch makt se Fru un Kinner bang; Ik ga un spikeleer so lang. Wüllt wi mal glik blau Maandag maken? Di knickt se doch je sunst de Knaken. De ganze Landwęhr is mit Lüssen, Ik heff man hört, de krigt je Büssen. Gif an! wat schüll wi mal beriten? Hest Lust mal inne Wett to smiten? Schüll wi mal wrangeln? wullt mal haken? Hest Moth, en Barentog to maken? Ik harr noch Lust, den Bull to narrn: Wa schull de Bengel grimmi warrn!Doch Matten segg, un slick de Hann': Dat ward wul Tid mal antospann'! Wenn Nawer mit will, mak he to, He's man wat langsam inne Schoh.»Son Stankversit! son Schrœkelbeen! HettGenog, Swinęgel makt en Wett, Wokeen de besten Schinken hett: Dree mal de Wischen op un dal, Bi 'n Pockenstohl dar weer dat Mal; Un keem de Has' toeerst to Stell, Trock he em föftein Nateln ut Fell, De wull he an sin Leefste schicken, Dar kunn se Slachtid Wuss mit pricken; Den neegsten Sünndag wulln se renn', – Un darmit harr de Strit en Enn'. In Fręd un Eendrach, as dat hör, Broch Matten Nawer bet na Dœr; De lę sik as en Klun torech, Un Matten hüpp op Töntjen weg.Kriggt man des Abends mal en Fęs, So hett man annern Dags en Blęs, Un weer man klöker as en Voss, So steit man Morgens as en Oss: De Kopp so dick, de Moth so slech, Un alle Herrlichkeit is weg! Dats leidi: güstern gungt as smęrt – Vundag' de ganze Welt verkehrt.Swinęgel dach: wa weerst du dumm, De Matten löppt di dremal um! He föhl al langs de ganze Hut, As trock man em de Stacheln ut; He knüll sik wedder still tohopen, Sin Fru muss em ton Kaffe ropen, Un muss em fragen, wat em fęhl, Un lüff em denn sin sware Seel, Un sä: dar lat du Frunslüd sorgen! Nix mehr as dat, so büst du borgen!De Sünndag keem – wa lach de Welt! De Sünn schin opt kanntüffelfeld, De Schosterjunges keemn mit Hacken, Mit Schotfell vœr, in vullen Snacken, Opkrämpte Arms – un all noch nüchtern! Uns Stachelswin verkrop sik schüchtern, Krop langs de Reegen œwern Wall, Na't Holt rin, na de Wischen dal, Un seeg dar Matten all ann Graben Int Gras sik öbn int Springn un Draben. Wa weer he glatt, wa weer he kämmt! Un alle Lenken smęrt un stemmt, Als harr Jan Claßen em eerst ręben. Swinęgel! – lop! – dat gelt dat Lęben! –De Has' de leep, as weert en Swulk, As weert en Schatten vun en Wulk, He leep de lange Wisch hendal, Un weer int Flegen bet ant Mal.Süh dar! int Dack ann Mœlenpohl, Wat sitt dar oppen Pockenstohl? – De Has' de dacht, he weer wul dun – Swinęgel ruhi in en Klun! –»Wat? büst al ankam?« seggt de Has': »Ja,« seggt Swinęgelsch, »dats je'n Spaß!« De Has' de seeg man ęben hin, – He heel ęr vœr Herr Stachelswin: – So jag he as en Blitz darvan, Un keem bi't Holt bi'n Dorpahl an.Süh dar! dar huck al an den Pahl Fru Stachelswinsche ęr Gemahl!De Has' de wis' em gau de Rügg Un jagt hendal, as wenn he flügg.Un wedder sitt der, jedes Mal, Opn Pockenstohl – ann Heckenpahl – Un wenn he as en Kugel sus' – Swinęgel! ruhi as to Hus!So leep he dreemal op un af, As flog en Pil mit vuller Kraf: Toletz in Angst un Sweet un Noth, Un as he ankeem – weer he dot. Keen Graff is so breet un keen Müer so hoch, Wenn Twee sik man gut sünd, da drapt se sik doch.Keen Wedder so gruli, so düster keen Nacht, Wenn Twee sik man sehn wüllt, so seht se sik sacht.Dat gift wul en Maanschin, dar schint wul en Steern, Dat gift noch en Licht oder Lücht un Lantern.Dar finnt sik en Ledder, en Stęgelsch un Steg: Wenn Twee sik man leef hebbt – keen Sorg vœr den Weg. Wat stœhnt der Abends rut ut Moor? Dat is de Wind in Reth un Rohr. Och nę, dat is keen Reth un Wind, Dar stœhnt en Fru, dar weent en Kind!Dat wimmert Abends krank un swach, Dat snuckert lud de ganze Nacht, Dat flücht sik vœr de Morgensünn As Nęwel in de deepsten Grünn'.Doch wenn de Scheper Middags slöppt, So hört he, wa dat lisen röppt, So deep, so dump, so swack un leeg, As gung der nerrn en Krankenweeg.Dat is en Seel, de hett keen Rau, De flücht sik as de Morgendau, Dat is en Seel, de hett keen Fręd, De singt un singt en Wegenleed.Un is dat Moor alleen un kahl, Un jagt de Blœd vunt Holt hendal, Denn flüggt se mit in Strom un Larm, En bleke Diern, ęr Kind in Arm.Op Dubenheid dar is en Moor, Dar stat de Wicheln kahl un sor. In Dubenheid dar is en Lunk, Doch schriggt der nu ni Pock noch Unk.Dat witte Wullgras steit der rund, Dar is en Dœpel sünner Grund, Dat Water sipert grön un trag' Un kumt bi Braken eerst to Dag'.Dat is de Kul, dar smitt se't rin, Dat is de Platz, dar mutt se hin, Dar steit un ritt se sik de Haar Un is verswunn' bet tokum Jahr.De Wachtel röppt, de Harst de kumt, De Kukuk is al lang verstummt – Nu hör! wa stœhn dat lud un swar! Bald ward dat still bet tokum Jahr. Nich en Wort war hört, nich en Stimm, nich en Lut, Se stunn' as de Schap oppe Weid, Se stunn' as de Rest vun en dalslan Holt, To Föten de Trümmer vun Heid.So wit man seeg, de Besten ut Land, Dar weern se fulln as dat Reeth: Nu stunn noch de Rest un sack oppe Knee – Se swęrt nu en Herrn den Eed.Dar klopp wul menni Hart inne Bost, Un dat Blot dat krop un steeg, Doch de Ogen gungn mit Thrann œwert Land, Un de Mund weer stumm un sweeg.Denn wit umhęr de Besten ut Land In Fręden un Strit vœrut, De legen nu dot oppet Feld vun Heid Un stumm ünner Asch un Schutt.Nich en Lut war hört as dat Haf un de Floth, Un de Prester leet se swęrn, Oppe Knee dar leeg dat Ditmarscher Volk Un de acht un veertig Herrn.Noch schint de Hęben der blau hendal Un grön dat Holt un de Eer: De Ditmarschen fallt de Thran int Gras, Un de Friheit seht se ni mehr! Wat weenst du di de Oogen blank? Segg an: wat deit di weh? Is Vader krank, is Moder krank? Is Broder ut to See?»Och ne! mit Vader hett' keen Noth, Un Moder spinnt dat Flass, Doch weert em bęter, weer he dot Un ünnert gröne Gras.Ja bęter leeg he kold un still Al ünnern Likensteen. De Wind is lud, de See is wild, – Un ik mutt weenn un weenn.«Un gung de See ok noch so krus Un noch so arg to Kehr: Al menni Schipper keem to Hus, De lang vergęten weer.So ween di nich de Ogen blank, Un wisch di man de Thran; En junge Blot, en nie Plank De ward ni ünnergan.»Un leeg he inne depe See, Dat weer em wul to günn', Dar hör he nix vun Angst un Weh Un Schimp un Schann un Sünn. –Dar keemn Soldaten, blink un blank, De weern so smuck to sehn, Dar gungn Soldaten flink un frank, Do fung ik an to ween.Un ween mi noch de Ogen ut, Un bün so hartsbedröft, He weer so junk, he weer so gut, Ik harr em Allens lövt.He weer so junk, he weer so slank, He sä, he keem so bald, Nu hör ik al de Węken lank, Wa Lof un Blœder fallt.Un kumt he nu un nimmermehr, Wo schall ik eenmal hin! So sack ik as dat Lof na Eer Vœr Schimp un Schann un Sünn.« Lütt Matten de Has' De mak sik en Spaß, He weer bi't Studeern Dat Danzen to lehrn, Un danz ganz alleen Op de achtersten Been.Keem Reinke de Voss Un dach: das en Kost! Un seggt: Lüttje Matten, So flink oppe Padden? Un danzst hier alleen Oppe achtersten Been?Kumm, lat uns tosam! Ik kann as de Dam! De Krei de spęlt Fitel, Denn geit dat canditel, Denn geit dat mal schön Op de achtersten Been!Lütt Matten gev Pot. De Voss beet em dot Un sett sik in Schatten, Verspis' de lütt Matten: De Krei de kreeg een Vun de achtersten Been. He lüttje Appentheker, He grote Blickernbüss! Wat will He Puttenstœker Hier mank de Heilohknüss?Hier wasst keen Magenpillen, De Snurrbein sünd noch hart, Hier's nix vœr Hannsch un Brillen Un Snurr- un Sęgenbart!Nę bliv He bi sin Butteln Un röhr de Möser um! Hier stiggt He mank de Dutteln As Pock in Maanschin rum.Dat kennt de Hadbar bęter, – Hett ok son dünne Been: – He geit as blinne Peter, As Mullwarp mank de Steen.Nę, kam He hier to Siden! Dar geit en Jümfernstig, Ok kumt Em bald vun widen En Weerthshus int Gesich.De Infahrt steit wul apen, Dat Hus is billi grot; Schull He dat Lock ni drapen, So rop He man: help Gott!Süh so! nu is He sęker! Nu wisch He sik den Sweet, Un nęhm sin Möserstœker Un seh sik vœr de Föt.Un schull dat sik mal passen Un hett He Stęwelsmęr, Un schulln hier Jümfern wassen: So kam He wedder hęr. Bi'n Karkhof dal, to Enn' dat Dörp, dar steit en Bom ann Bęk, De Junges stigt in alle Böm, doch ni in disse Eek.De steit der knurri ganz alleen, en Stubben, old un krumm, Un streckt en Ast nan Hęben rop, as lang der'n Arm herum.De Junges stigt in alle Böm, doch disse steit in Ruh, Denn Abends draut he mit sin Arm, un makt se still un schu.Denn Abends draut he in den Wind un makt se schu un stumm, Denn geit keen Fru, denn geit keen Kind alleen na'n Karkhof rum.De Vageln flegt in alle Böm un singt ęr Leed hendal, Hier kumt keen Flünk, hier kumt keen Lünk, un Ul un Krei ni mal.Hoch inne Spitz dar sitt en Nest, dat ward ni eenmal klar, En swarten Klunkrav sitt derbi un schriggt dat ganze Jahr.He schriggt so holl bi Dag un Nacht, de Stimm is heesch un drang, So schriggt he dar dat ganze Jahr al Menschendenken lang.Se seggt, so schriggt he hunnert Jahr, denn flüggt he op na't Norn, Denn drift de Bom en annern Tilg, hoch as de Karkenthorn.Denn schall en annern Vagel kam mit Flünken hell un witt, Un sett sik dal un but dat Nest: denn kumt de gude Tid.Denn hebbt de Vageln dar ęr Platz, de Junges dar ęr Freid, Denn hebbt de Olen dar ęr Trost un Rau un Ogenweid. –De Rav de schriggt, de Bom de draut, de Blœder jagt hendal; Mi dünkt, dat süht so truri ut, as blev he ewig kahl. Bi Schalkholt oppe Heiloh Dar liggt en groten Steen, Dar steit en Schrift op schręben, Is nu man kum to sehn.Bi Schalkholt oppe Heiloh Dar liggt en Steen so grot, Dar slog vœr vęle Jahren En Broder sin Broder dot.Dar weer en rike Burdiern, De harrn se beid so leef, Dat weer int ganze Kaspel wul De smuckste de dat gev.»Segg Broder an, wat feilt di? Du sühst so truri ut: To morgen sök din beste Staat, Denn kam ik mit de Brut.«»To morgen heff ik gar keen Tid, Denn mutt ik op de Heid, Sunst fritt de böse Wulf min Schap, Dat beste inne Weid.« –Bi Schalkholt oppe Heiloh Dar liggt de Steen so grot, Dar schot he Sünndagsmorgens Sin egen Broder dot. De Sœn de harr ęr banni leef, se weer so week un fee. De Ole schull int Hus herum: wat se sik inbilln dę!Se neem ęr Bündel ünnern Arm, vun Thrann de Ogen blank, Se sä de Ole sacht adüs, se sä de Sœn: heff Dank!Se gung bet um de Eck an Tun, un sett sik op den Steen. De Ole schull int Hus herum, de Sœn de stunn un ween. Aanten int Water, Wat vœrn Gesnater! Aanten in Dik, Wat vœrn Musik!De Wart is wat heesch: Wat wat wat schüll wi ęten? Murt, inne Murt, inne Grund is dat fett! Höja! de graue fangt lud an to ręden: Quark un warm Water! un alle ropt mit.Aanten int Water, Wat vœrn Gesnater! Aanten in Dik, Wat vœrn Musik!De Rünnsteen hentlank all int Trünneln un Snappeln! Barbeent un plattföt, un jümmer vergnögt! Hier is de Kœkenguß! Beersupp mit Appeln! Wackeli, gackeli – süh, wa se sökt!Aanten int Water, Wat vœrn Gesnater! Aanten in Dik, Wat vœrn Musik!Nu oppen Wall! un nu ropt wi de Günner! Nu kamt se an, un nu gift dat en Snack. Nu fleegt wi dal un nu dukt wi uns ünner! All dat warm Water löppt blank vunne Nack!Aanten int Water, Wat vœrn Gesnater! Aanten in Dik, Wat vœrn Musik!Wat wat wat wüllt wi? nu wüllt wi na'n Misten. Hör! se döscht Weten! wi krupt dœr de Rill! Kamt man! man sachden! op Töntjen! mit Listen! Nückt mit den Kopp, un ęt gau, un swigt still!Aanten int Water, Wat vœrn Gesnater! Aanten int Stroh – Wat vœrn Halloh!Dar kumt de Kœksch! neiht man ut, brukt de Flünken! Hoch œwern Tun, un koppheister na'n Dik! Swimm' as de Pocken, un flegen as Lünken, Klok as en Minsch – un so dick! un so dick!Aanten int Water, Wat vœrn Gesnater! Aanten in Dik, Wat vœrn Musik! Se kunn de Nacht ni slapen, De See de gung so swar un lud, De ganze Nacht ni slapen: He weer to fischen ut.»Min Vader lat uns rojen, De See de geit so lud un swar, Min Vader lat uns rojen, De Fischers stat Gefahr.« –De Morgen grau int Osten, De See de gung so hoch, so holl; Wat drev dar rop vunt Osten? Dar drev en kentert Joll.»Ik heff vunnacht ni slapen, Min Vader, wenn': ik bün so slecht, Un reckt wi noch ant Öwer, So makt min Bett torecht.« Int Lindner Moor dar steit en Hütt. Wer is de Ol de buten sitt In bloten Kopp mit swarte Haar, As Törf so brun un sunderbar?So sitt he op en groten Bült, As weer't en gaten koppern Bild, De Backen vun de Sünn vergüldt, De witten Ogen lopt em wild.Wat makt he hier int Lindner Moor? Dats Allens brun un wild un sor, Dar wasst keen Bom in deepen Sump, Dar schrigt de Pocken holl un dump, Dar kikt des Morgens ut den Dak Keen Hütt, as diss, ut Soden makt.De Moorlüd hebbt all Fierabnd Un wannert dœr de Heid tosam, De Schüffeln blinkert wit hendal, Dat ganze Moor is still un kahl.De Ole süht ni hęr ni hin, He süht man jümmer in de Sünn; De farvt de Höchden gold un gęl Un inne wide Feern en Mœl, Un treckt sik in en sülwern Strahl Bi Büsum still na't Haf hendal.Wo süht he na? un folt de Hann'? Un röhrt de Lippen dann un wann?Un sä he di ok lud un klar, Wat he der brummt so sunnerbar:Du meenst, he harr di wat vertellt Vun Babel ut de Ünnerwelt.Do keem dar Een de Heid hentlank Mit mischen Kętels spegelblank, De Backen ębn so mischengęl, Dat Haar so swart as Sott un Kœl. De gung al oft den krusen Weg, De bruk keen Kluwer un keen Stegg. De keem de brune Heid hendal, As bruk he nich den Borrn enmal. De Hœv hett Flünk, dat Fahl hett Been, Hest du en Minschen flegen sehn? Un sett he œwern Gröv so slank, So klirrn de Kętels gęl un blank, Denn glinstern em de Ogn un Tähn As Ębenholt un Elfenbeen.De Ole sitt un süht em kam Un drückt de magern Hann' tosam, Un as he so na'n Hęben süht, So ward he fründli still un blid.Man noch en Sprunk un wücke Schritt, So steit de Junge vœr de Hütt.Ut Lumpen kikt de fine Hut Vun Hals un brede Schullern rut,Un wille Kraft un Æwermoth De krüs't de Lippen small un roth. Doch steit he vœr sin Ole blöd Un sinni op sin nakten Föt, De ębn noch dœr de Heiloh gingn, As kunn keen isen Kęd se dwingn. He leggt de Arms vœrkrüz tohop Un bögt den willen krusen Kopp, De em de Ole sach beröhrt Un lang in fremde Sprak beswört.Denn harrn se sik bi beide Hann' Un seegn sik, o wadenni! an.Hest du en ole Moder sehn? Se sitt un spinnt, alleen, alleen, Se sitt un spinnt de ganze Dag, Un liggt un gruwelt Nach vœr Nach; Se firt ęr Wihnacht blot mit Weenn, Un firt ęr Ostern noch alleen, Un Summers inne warme Sünn, So sitt se noch alleen to spinn'. Un wedder is de Winter dar: Du lewe Gott – dat drütte Jahr! De stillen Winterabnds begünnt, Se sitt der noch alleen un spinnt. De Snee de knarrt vun menni Tritt, De Een man blot is nich dermit, De is so wit, Gott weet wohin, Un se mutt weenn un spinn' un spinn'. Dar – hör! dar kumt en Schritt hentlank, De hett dat ili, na de Gank, De hett wul noch wat Wichtigs vœr, De – hör! de kumt an unse Dœr – Un langs de Dęl – wer schull dat węn? Moder, – hol op! dat is din Sœn!Unruh Hans Krüschan, seggt de Ol, So büst du dar? Ik dach dat wul! Du harrst mi seggt, dœr Busch un Brok, Du harrst mi seggt, dœr Für un Rok, Dœr Noth un Dod, dœr Bęk un Bach, So weerst du hier ton längsten Dag. Un noch is Tid: sitt dal! nimm an! Noch is de Sünn ni ünnergan.Wa wunnerli! Wat weer't en Sprak! En Dütsch, as weer't in Babel makt!Un darmit krop he in de Hütt, Un hal en Kassen, wücke Pütt, En Kętel, Fürtüg, Heid un Stroh, Un bald, so brenn dat lichterloh.Unruh Hans Krüschan! süh darhin! Int Water dukt de gollne Sünn.Ik heff ęr będt vun Himmel to Eer, Dat se di sęker to mi föhr Dœr Murt un Moor, dœr Pohl un Pahl, Un di vergoll mit gollen Strahl, Un dat de Gadschi di nich bunn', Wo Se den Weg ni to di funn'.Sühst du de Spitz dar achtern Dorn? Dat is de Heider Klockenthorn! Ik seeg em nie int Abendroth, So kakt un brennt mi all dat Blot. Dar heff ik sęten in en Lock, Dar weer ik kędt an Pahl un Block, Dar weer ik fastsmędt an en Pahl, Dar keem ni Sünn noch Maan hendal. Du weerst noch niet in düssen Lęben, Ik harr di kum din Nam eerst gęben: »Unruh Hans Krüschan.« Vœr de Hütt, Hier oppe Stell, wo ik nu sitt, Dar seet din Mutter oppe Bank, En Rumnitscheie blink un blank:Do keem de Kassak – hö! ik wuss, He brenn vœr Lust, he lach vœr Lust: So stat de Tiger inne Wuth! He slog toeerst: ik drop em gut! Hier is dat Biel, dar is de Murt, Wo nu de Knaken fult un smurrt. Se hebbt mi halt un mi verhört, Ik heff man seggt, ik harr mi węhrt, Un keem der'n Kassak noch so grot Un fat ęr an – ik slog em dot.Un as ik loskeem heff ik söch: Kassaks un Rumnitscheie weg!De Ole seet un sweeg en Stot, Un heel de magern Hann' in Schot, Un schütt den Kopp, un wat he mak, Un mummel wedder'n fremde Sprak. Am Ende keek he inne Sünn Un stunn, as muss he sik besinn'.Denn slot he sach den Kassen op, Un sammel mank den Plünn herumUn bunn en roden Dok um Kopp, En bunten Gurt um Liv herumUn rich sik hoch un füri op, Un swunk en bunten Stock herum –De Sünn de keek noch ębn herop, Dat ganze Moor weer still un stumm, –Wa wunnerli war't alltohop, As he nu sung, as he nu brumm!Treckst du hin na't Westen? Treckst du na de See? Du büst Himmelskönig, Ik Obaroree.Zepter vun Iskannder Gung vun Hand to Hand: Trocken in den Nębel Rut ut Morgenland.Reckt en Barg na'n Himmel, Baben blitzt de Snee, Schickt de Water alle Na de grote See.Trocken as de Wulken Hoch ut Asia, Swarte Granegina Trock uns achterna.Water wasst int Lopen, Wulken füllt de See: Wo's din Volk, Obaro, Segg, Obaroree?As de Steern an Hęben Weern wi antosehn, As de Sünn an Abend Sta ik hier alleen.Schickst du Himmelskönig Mi din letzten Strahl, Legg ik – hör! Iskannder! Nu din Zepter dal.Sühst du se int Westen? Grote Himmelsree? Sünd se achtert Water? Achter de grote See?Bün so möd vunt Töben, kann ni achterna, Lat min Sœn se söken In Amerika.Föhr du em un Alle, Wis' du em de Bahn, Bring du em in Purpur Na'n Takt-i-Suleiman.Reckt de Barg na'n Hęben, Baben blitzt de Snee, Baben lat em glänzen As du, Himmelsree!As de düstern Wulken Um din gollne Kron, Sta sin Volk versammelt Um sin blanken Thron!Hör mi, Himmelskönig, Hör mi oppe Knee, Eenmal noch beswör ik Di as Obaroree!De Sünn versteek de letzte Strahl, Se smeten sik int Reethgras dal, De Nęwel lę sik dick opt Moor, De Pocken quarken dump int Rohr, Dat Für dat flacker gęl un swach, Allębn un dämmri keem de Nach, De Steern de trocken still un blaß, Se legen still int kole Gras. –De Hütt is lang aln Dutten Bült, De Rüschen wasst dar grot un wild, De Moorkuhl is en swarten Sump, Dar fleit de Unken holl un dump, Int Lackreep brödt de wille Aant: Dar hett vœr Tidn en König wahnt. Luri treckt de Abendluch Æwert Feld so glind; Wenn'k mi nu wat wünschen much, Weer'k noch eenmal Kind.Lisen weiht ęr Lust un Larm Wit hendal na't Moor, As Musik, so week un warm, All as weer't en Chor.Kumt mi nich min Lęben vœr As en swaren Drom? Wak ik so mal op as Gœr Abends ünnern Bom!All min Freid is sünner Klang, Un min Hart is arm, Hör'k in Srhummern as Gesang So de Kinner larm';Sackt mi rein de Spaden dal Ut de sware Hand. Gravt Rin int Kinnerland? De Wächter reep. Ganz Möldorp slöppt, de Ręgen pallscht in Ström'. Vunt Kloster glinstert noch en Licht gęl dœr de Ipernböm.Ant Finster treckt der Schatten lank, un Stimm' un Schritt ward lud: De Dœr störtt op – in bloten Kopp en Mann inn Ręgen rut.Se hebbt em knęwelt as en Oss, he geit op blote Föt; En Tropp vun Minschen folgt em na in Mantels, Röck un Höd.Se treckt em langs den Klosterhof un langs de düstre Strat, De Wächter steit vœr Schrecken still, as se vœrœwergat.Sin Hornlüch gev en bleken Schin den Minschen int Gesich; De Wächter stunn un nül de Kopp un stœhn: Herr Heinerich!De gung so still in Düstern fort, un weer so bleek un natt; Stumm folg de ganze Minschentropp un stött em dœr de Stadt.En Ketzer finnt keen Nad un Hölp! se stöt em ut den Ort, Un denn mit Larm un mit Getös' den Weg na Heide fort.Se stöt em langs de depen Węg', se slat em, wenn he fallt: De Nordermöller hört mit Angst, wa't ut den Moorweg schallt.Keen Hölp! se jagt em dœr de Nacht, inn Ręgen dat dat strömt: In Möldorp slöppt doch menni Hart, dat vun Herr Heinri drömt.In Möldorp wakt doch menni Seel, un dankt em fromm un stumm, Un denkt an sin gewalti Wort vunt Evangelium.Un So flucht se em un schellt se em un stöt em vunne Stęd.Int Swinmoor is ni Weg noch Steg, dar geit dat wild hendœr, Bi Hemmingstęd liggt he as dot,Bi Braken slępt se em vœrbi, an Hogenheid, nat Norn: De Dag de graut, do seht se bleek den Heider Karkenthorn.Keen Nad?! Herr Boje hett doch rędt mit all sin Macht un Kunst! Keen Hölp! Sogar en rike Fru bo' Geld und Gold umsunst!Bi düstre Nacht, as Schelm un Dev, so heeln de Bösen Rath; As Möldorp wak de anner Dag, do weer dat All to lat! –De Tropp heel still int Morgengrau to Süden anne Weid. Denn brok he op to Osten um, dweer œwern Lüttjenheid.De dar al wak, de seeg mit Schreck den Schinner op en Pęrd, En Mann de blött un kum noch lęv fastknęwelt achtern Steert.En Tropp in natte Mantels stött em vœrwarts, wenn he sunk: Dar wag toletz en ole Fru, broch em sin letzten Drunk.To Norn de Heid dar weer en Platz, dar legen Steen un Schutt, Dar harrn se hoch ut Holt un Törf en Sünderhupen bu't.Dar lepen Minschen bald tohop un brochen Spön un Stroh: Gar menni meen en gude Dat, un dę sin Deel darto.En Geestbur fahr vœrbi na Marsch, de broch sin Bündel Heid; Herr Heinri bę: Vergęv em Gott, he weet ni, wat he deit!Herr Heinri bę: Vergęv se Gott, se weet ni, wat se do't! Do schin op Heid un op de Geest dat helle Morgenroth.De Klot de qualm, de Regen ström, de Himmel weer as Für. Herr Heinri bę in Damp un Qualm: O Herr vergib auch mir!In Qualm un Ręgen lur dat Volk: Gott wull ni, dat dat brenn. Do keem en Smid, un mit en Slag harr alle Qual en Enn'.In Möldorp ween Herr Boje lud, bet Sachsen weenn se Thran, Doch Docter Martin sä: »das Wort sie sollen lassen stan!« Luerlüttje kanneeljud! Wa süht he verdweer ut! Hangt Band ut, hangt Trand ut, Handelt allerallerhand Grandgut.Isak, is dat Schipp kam? Is min Säwel mitkam? Krieg'k en Wagen, krieg'k en Popp, Krieg'k min Hot mit Feddern op?»Kinner, noch nicht! Tokum Johr kumt't vellicht! Dat Woter weer dick worn, Mät teebn bet de Glicksorn!«Luerlüttje kanneeljud! Wa süht he fidel ut! So afscharn, so utfrarn, Snackt jimmer, jimmer vun de Glücksaarn.Abraham, wo büst du? Vater Abram, sühst du? Truerbom vun Babylon, Wo's de weise Salomon? Wat treckt dar dœr de Hamme so blank un so roth? Wul dreehunnert Holsten-Herrn, de hebbt son frischen Moth.De ditmarschen Buern de harrn dat rode Gold, De ditmarschen Buern de warn so gar to stolt.Wat liggt in de Hamme so bleek un so roth? Wul dreehunnert Holsten de drivt dar in ęr Blot.De ditmarschen Buern de hebbt süm dat lehrt: Se harrnWat treckt dœr de Hamme so witt un so bleek? Wul dreehunnert Eddelfruns, de halt de Liken weg.De ditmarschen Buern de stunn' inne Hamm: Un wenn der Herren wedder kamt, so mag se Gott verdamm'! »nu wahr di Bur, de Garr de kumt«, vun Möldorp jagt se hęr, De Helm un Panzers schint as Gold, as Sülwer schint de Pęr.Kong Hans un all wat Adel kumt mit groten Larm un Schall, De Wulf de lurt mit wücke Burn bi Braken achtern Wall.Vun Möldorp trock dat swart hendal, wul dörtig dusent Mann: Vun Wörden il en lütten Tropp, en Mäden gung vœran.»So hölp uns Herr, du hest dat Rik in Himmel un op Eer!« Wulf Isebrand störtt ut de Schanz, twee Hunnert achterhęr.Un op de Panzers fulln de Släg', un Rüters in den Sand, Un vun de Geest dar kaamn de Burn, un de Floth keem œwert Land.Un dal vun Hęben full de Snee, op Pęr un Minsch de Släg', Blank war dat Moor un witt de Geest, un blödi warn de Stęg'.De Buern schregen: stękt de Pęr un schont de Rüterknechts! Un sprungn barfot mit Kluwerstöck un slogen links un rechts.Un reten inne Gröben dal un störtten se in Slamm, Bet Minsch un Veh sik drängn un drungn all langs den smallen Damm.»Nu wahr die Garr, de Vun Hęben fallt de Snee heraf, de Floth de stiggt vun nerrn.Un wit ut alle Dörpen hęr kumt Hölp un frischen Moth: »Nu schont de Pęr – de ridt wi noch – un slat de Rüters dot!«In Slick un Slamm sack menni Herr, de sunst op Siden leeg, Int Swinmoor liggt nu menni Een, de harr en golden Weeg.Keen Nam so grot int Holstenland un nich in Dännemark, Dar ligt se nu ahn Krüz un Steen, dar ligt se ahn en Sark.De Garr de full mit Junker Slenz, so grot un stolt he weer, De lange Reimer Wimerstęd de keem un steek em dœr.Mit nauer Noth, in Angst un Sorg keem König Hans dervan; In Möldorp leet he Beer un Win un Bradens inne Pann.Dat gev en Smaus na Noth un Dod, un Dat mak de Düwels Isebrand un de Dusenddüwelswarf! Wat kloppt dar an min Finsterschiv, Wat kloppt dar anne Rut? »Nu mak mal op, du Leefste min, Un kik mal ęben ut!«Och nę, och nę, dat do ik ni, Dar weiht son kolen Wind. »Mak du man op en Ogenblick, Du büst min hartleef Kind.«»Mak du man op un lat mi in, Man op en Ogenblick!« Och nę, min Vader host un wakt, Min Moder hört uns glik.»So treck di an un kumm mal rut Un kumm mal na den Garn!« Och nę, ik heff en Annern leef, So leef al vęle Jahrn!»Un hest du lang en Annern leef, Den slog ik ęben dot, Denn ga man achtern Karkhof lank, Dar liggt he in sin Blot!«Un as se achtern Karkhof keem, Do lęv he al ni mehr. »Och Vader, grav uns Beid en Kul Hier inne kole Eer!« –Dar is en Graff int gröne Gras, – De Rosen blömt so roth, – Dar liggt twee Leefsten bi enann' Truleef bet in den Dod. Du hest wul irgnd en Eck in Hus', Son Trummelsaal vœr Rött un Mus, En lütt Karbüßel ünnern Ok Bi'n Schösteen an in Sott un Smok, Wo Węwerknecht un Spinnwipp reedt Un Dusendbeen sin Eier brödt: De Dodenhamer kloppt in Balken, Flegengerippen hangt in Galgen. Dar ligt de Nagels sünner Köpp Un Arm un Been vun Wihnachtspöpp, Ol Sagen mit utręten Tähn, Grotvaderstöhl mit braken Been, – Genog son düstern Rumpelkabn Vœr twei Geschirr un Isenkram, En Platz, wo Sommerlang keen Gras, As höchstens Stęwelschimmel wasst; De ward vun Sünn noch Maan ni hell, Ni Katt noch Hund besöcht de Stell, As höchstens mal de Murgesell. Dat is en Platz vœr Jungs un Mömn, Dar sitt de ole Tid to drömn, De künnt de operklärten Herrn Gottlof! mi doch ni operklärn.Du fahrst des Sünnabnds hin to Mark, Inn Lannweg fühst du hell de Kark Un Wag' an Wagen vœr di hęr, Mit smucke Lüd un schöne Pęr, De Hüs' an beiden Siden hin, Babn œwern Kopp de hogen Linn', Un nerrn en Lęben antosehn, Du denkst, de Heid is wunnerschön. Jawul! vœrn Buern hintosmöken Un Kundn un gude Frünn' besöken!De Slachter kumt op halwen Węgen, De Botterhœker kumt entgegen, De Möller langt di rasch in Sack, Un Alle hebbt ęr Mund vull Snack, Geld as dat Heu, en Tung so lich, Un luter Sünnschin opt Gesich. Vœr Dœr un Infahrt steit de Knecht, In Dörnsch de Kaffekann torecht. De Pip un Kaffe smeckt di gut, Denn wannert wi tosam herut. So süht de Heid in Sünnschin ut!Breet vœr de schöne Österstrat – Töf hier mal! ehr wi wider gat. Dat gift hier so vęl Smucks un Nies, Man ward dat Markdags kum mal wis. Allee un Jümfernstig sünd klar, En Steenbrügg leggt se tokum Jahr, De Pohl ward utdämmt un beplant Mit Büsch un Böm un allerhand, Un Abends brennt der langs den Stig An jede Pahl en glasern Lüch. Ja, ja! so ward wi afpoleert, An alle Ecken operklärt. –Sühst du dat Hus hier wat torügg? Ut Finster kikt en ol Gesich, Een lœhnt op Krücken ut de Dœr, Barfote Junges spęlt dervœr, En Griskopp wascht sik bi de Pump, En Olsche sitt der still un stump: Dar kumt en Rędner an un fecht, Keen Minsch versteit em, wat he seggt, He sparrt de nakten Föt vuneen, De Büxen sünd em vęls to kleen, He rędt gewalti to de Annern, Denn fangt he mächti an to wannern.Wat is dar los? Wats dat vœrn Kram? Du – dats uns Heider Rumpelkabn! De ward vun Sünn noch Maan ni hell, Ni Katt noch Hund besöcht de Stell, As höchstens mal de Dischergesell; Dar sitt dat vull vun ole Knaken, Verstand toschann', dat Hart tobraken, Dar sitt en Welt so old un krus Un smoki, as dat ole Hus, Vull Dünjens, Märken un Geschichten, Un Höhnergloben trotz de Lüchten: Dat spökelt hier noch apenbar, As domals, do dat opbu't war. –Man fęgt sin Hus vun nerrn bet babn: Wull schęrt sik um den Rumpelkabn?In Jahren kumt dat mal vellicht, Dat man en Stück ton Vœrschin kriggt: En Kassen mit en oldmodsch Slött, Wormfręten Borrn un half verrött: Dar kikt en Blatt rut mit en Bild, Swinsleddern Inband, mal vergüldt, En Dos' ut Mischen mit en Kopp, Hollandsche Rimelsch stat darop: Mynheer mit Kalkpip oppe Tünn, En nakten Neger inne Sünn, En Schipp mit Sęgeln wit int Meer, En Mann mitn Mistfork achterhęr –Wat steit de Jung un drömt un fragt! Ol Nawer snackt ut ole Dag', Vun Amsterdam, de riken Staten, Pannkoken ęten vun de Straten, Böt' anne Hüs, un Klockenspill –De Ole klœnt, de Jung is still. »Widewidewit! dar klingt de Klocken, Widewidewit! dar danzt de Poppen« – He hört dat singn, he hört dat brumm', Sin Hart fahrt op de See herum. – –Wat hett dat ol Gesich wul sehn! Nu sitt he op den Eckensteen, Sin Kopp is blank as Elfenbeen. So sitt he mit den Stock in Hand Un teekt Figuren in den Sand, De glasern Ogen wit umhöch, As wenn he dœr de Wulken seeg.Wa denkt he an? wa lęvt he van? Wa hollt he't ut, de blinne Mann?O Minschenseel! du Wunnerding! Süh an! he hört de Klocken kling' »Widewidewit!« ut Nach un Smatten, »Widewidewit!« as Dak un Schatten, He horkt un lurt, he hört un süht: Sin Hart lęvt vun de ole Tid.Sin Nawers dot, sin Frünn verswunn', Blöm wasst der, wo sin Lœhnstohl stunn. He harr en Grasbank um sin Eek, Sin Koppel harr en rode Heck; Nu stat der Hüs' en ganze Reeg, De Eek is dal, de Heck is weg, De Sünn schint op en anner Welt: He süht sin Köh int gröne Feld. –Baron vun Unruh! vull in Staat, Kumt nie ahn Hannschen op de Strat, De schęvsche Hot opt rechter Ohr, In linken Arm dat spansche Rohr, An jede Flicken putzt un börst, Hett jümmer Hosten, jümmer Dörst, Is gnädi gegen Lütt un Grot, Huldsęli vœr en Botterbrot. –Klein Jule föhrt de beste Dag, Se sitt un plœtert, un se lacht! Dof is se, hett keen Tähn in Mund, Doch rode Backen vull un rund. Se snackt to jede Kind un Küken, Wit inne Feern mit Wink un Nücken, Un mit de Böm, un mit de Steen, Un Nachtens mit sik sülm alleen. –Ant Finster kumt vun Rut to Rut, As söch he sik de beste ut, En Kopp, un starrt der dot hendœr, Un tritt torügg un kumt hervœr: Dat Haar is gris, de Hut is grau, De Ogen ligt em holl un blau: So geit he jümmer hin un hęr, As wenn't en Parpentikel weer.Doch is de Sünn man ünnergan Un hier un dar de Lichten an, So kumt he ruter lis' und sacht, En Schattenbild vun Dod un Nacht, Op leddern Slarren, lank un dünn, Un lurt na alle Ecken hin; Denn witscht he anne Hüs' hentlank Un glupt in jeden düstern Gank, Un makt um jeden Minsch en Bagen, As gung en Gaudeef ut opt Jagen.Keen Sorg! he halt sik wat to lęsen, Tutenpapier un ol Avisen. –Schleif-Scheeren-schleif is sülm wat stuf, Sin Pudelkopp is as en Duv, Doch redt he gut, »schärft« vœr Baron, Makt Pipendöpp, un Höd ut Spon, Sin Swęwelsticken sünd op chemisch, Garvt Mullwarpshüd un Rötten semisch, kann Sęben binn' un Tassen nedn Un Proppens ut en Buttel tehn. An ole Theepütt fat he'n Nipp Un sett de Musfalln op de Wipp, He lödt un smędt, bögt Ösch un Haken, kann mischen Kęden sülwern maken, Ol Wedderglœs un Kaffemœln De bringt he as en Uhr tum Spęln. Ok kann he Spitz un Pudel schęrn, Un junge Hunn' de Anstand lehrn: Am besten is he doch inn Snack, Un Meister in de Kautoback. –Nu hör! wat makt dat Minsch en Qualm! Dats Sęweringsch ęrn Morgensalm. Ok markt man hier aln Dunst un Ton Nan Immenkorf un Kaffebohn. Dat bradt un brödt un swarmt ok wul, Doch sünd de Nesten jümmer vull; De Welt mag buten grön' un blömn: Hier sitt en egen Welt to drömn. –Persepter Jaaps mit de lange Näs Börst morgenfröh sin blau Ponnäs', Un smęrt de Schoh un wischt de Brill Un nimt in Arm de Huspostill.He wahnt anne Weid bi'n Ostenpohl Un hollt en Spęl- un Kinnerschol. He kann kalendern un punkteern Un weet Bescheed vun Maan un Steern, Un Likdornplaster, Brand bespręken, Ok kann he gręsi schribn un ręken. De Appelhœkersch Stina Koops De seggt, he's klöker as de Propst.De Karktid kumt, de schöne Tid, Wa jede Kind en Engel süht, De Seel sik op nan baben swingt, De Himmel ut de Klocken klingt.Persepter nimt sin Bok tofat Un tritt mit Anstand rut na Strat. De Karklüd kamt em all entgegen, He wannert langsam siner Wegen. Doch wenn de Karkenklocken swigt, So tritt he jüst hier oppen Stig. Denn steit Baron un röppt: he kumt! De ganze Imkorf is verstummt. Doch hört man baben œwert Dack En Knirrn un Knarrn un Klacke – klack, As sleist du 'n kannsputt mit en Stock: Dat 's de ol ręten Klingerklock.Lach nich! Wullt du de Welt verstan, So musst du eernsthaft söken gan. Se 's apenbar, de Sünn is hell, Un doch – so menni heemli Stell, Wo Alle lopt un gat un tręd, Un nie – bi hellen Dag' ni seht.Des Abends drippt man se wul mal In Maanschin achter in den »Saal«. Baron, in Lœhnstohl, hett tracteert; Se snackt un lacht; de »Dod« studeert Avisen, dicht ant Finster lœhnt. Wück Frunslüd huckt in Eck un klœnt. Sęweringsche brummt en Grabgesank, Sleif-Scheeren makt en Uhrkęd blank. Klein Jule lacht un snackt un rœtelt Andächti mit den Kaffekętel.Dat hölpt nix, Julken! ut is ut, Un weer't en vullen Achndeelsputt.De meisten sünd to Siden rückt, Uns Herr Baron hett gnädi nückt. Man blot twe Ole sitt noch dar, Beid krumm un stumm, in sülwern Haar, De Een en bęten blöd torügg Un kikt de Anner na't Gesich. De Öllste sitt un folt de Hann', De Anner sitt un süht em an: Dat is Jehannohm un Jehann.As noch de Tid en anner weer, Do seten se as Knecht un Herr: De Een in Kutsch un Chees' so smuck, De Anner hoch vœran to Buck. Dat Schicksal rückt un rückt so lang: Nu sitt se op desülwe Bank. Wenn dat se noch mal deper sett, So ligt se beid int swarte Bett; Dar kriggt dat Unglück Ruh un Fręd, Un Æwermoth desülwe Stęd.Jehannohm fangt to snacken an: Wa lang ist nu al hęr, Jehann? Mi düch, as wenn dat güstern weer, Weest noch? min lusti Finsterbeer! Ik harr mi jüst min Spiker bu't, Wat drunken Jüm en Kaffe ut!»Jawul, Jehannohm! dats ok wahr! Dat ward, to Hauaarn, föffdig Jahr. De Kaffe weer noch ganz wat Nies, Wi drunken ok bi Ammerwis'. Greet Unhold kenn em nich to kaken, Se wull noch eerst en Bohnsupp maken. Wa war se dull! wa hebbt wi lacht! Dat weer so warm de ganze Nacht! De Dœr stunn op vun Gaarn nan Saal, Ohm gung der buten op un dal, Un steek He mal de Kopp in Dœr, So sä He: Junges, wüllt jüm mehr?«Jehannohm sitt un folt de Hann', Jehann is still un süht em an, Denn fangt Jehannohm wedder an: Ni wahr, Jehann? Wer harr dat dacht? Dat kann doch kam as Dod un Nacht! Min Vater sä al, Glück un Noth De harrn ęr Stunn' as Ebb un Floth. Nu blitzt de Strand, nu schint de Sünn, Nu geit de See darœwer hin. De Waggen brękt dœr Dik un Land, Denn spęlt de Kinner op den Strand. –Wi wahn bi Büsen dicht ant Haff, Um Hus un Wurth en brede Graff, En Brügg na Strat, nan Dik en Steg, Denn seegn wi œwer de Watten weg; Dar kunn ik ganze Namdags stan Un seeg dat kamn un seeg dat gan: Nu schümn de Waggen grau un grön, Nu weert en Dęl so drög un schön. Un weeg der'n Sęgel stolt un hell, So dröm ik mit vun Well to Well; Un leeg de Strand der still un witt, So seet un sünn un dröm ik mit. Denn spęln de Möwen op den Slick, Denn gungn de Schap ann Butendik, Denn seeg de Scheper as en Pahl Mit Hund un Stock vun Dik hendal.De Fischer wahn der ęben hin, He harr de Netten inne Sünn. He gung na Heid mit Kraut un Stint, De Netten flick sin Broderkind. De hollt ęr Arbeit op den Schot, De driggt ni Strümp, de driggt ni Hot, Dat gröne Gras dat is ęr Stohl, De swarten Lucken sünd ęr Shawl, So seet se ganze Sommerdag' Un flick un stück un triller sach. Ok flech se Körv ut Weed un Spön, Weer jümmer schu vœr sik alleen. Keem unversehns en Minsch ęr neeg, So schot se as en Lamm to höch, – Flink weer se, as en jähri Fal – Un flog vun Dik to Hus hendal. Doch seeg ik ęr mitünner sitten An schöne Abends still to knütten, Wenn't Water as en Spegel weer Un Sęgels trocken œwert Meer: Denn streek se sik dat Haar torügg Un heel de Fingern babnt Gesich, As wull se mit in Schipp un Boot Æwer den Spegel, œwer de Floth, Un mit de Sünn, de ünnergung, Un mit de Swan, de lisen sung. Denn kunn ik sachen neger gan, Denn heff ik öfter bi ęr stan, Un seeg de Ogen deep un klar Un swarter, as dat swarte Haar, Doch starr, as wenn se dröm un sleep Oder sik wegdach inne Schęp. Doch sä ik noch so sach: Gunabnd, So fahr se mit en Schreck tosam, So schu, as harr se wat verschüllt, Un seeg mi an, as weer se wild; Doch wuss se bald, ik meen't ni slecht, Un funn sik na un na torecht. Seggn dę se nix, as wenn ik frog, Doch ik weer junk, wi weert genog, Ik wull man snacken un ęr hörn. Se harr en Stimm, dat bęv, dat klung Mi jümmerlos, as wenn se sung. Dat weer ni lud, dat weer ni klar, Ik weet ni – rein so sunnerbar – – Ik dröm noch öfters, wa se sä Op eenmal: Nu Jehann ade! – Ik fahr tosam, as weert en Klang – Denn swęv se al de Dik hentlank, Un glitsch hendal so lis' un licht, As wenn en Duv to Nesten flüggt. Ik seeg ęr na un sä Ade – Denn seeg ik wedder op de See, Mi düch, de Wellen, oder de Swan Sän Ade, ade! Jehann ...De Ole snackt wul wat in Drom As Abnds en Sülwerpappelbom: De Blœder bęwert op un dal, Dat pisselt dann un wann enmal, Denn kumt der mal en Tog un Luft, Denn klœnt he wat vun Vœrjahrsduft.Ik weer ni truri, wenn se ging; Dat weer je so – wer kunn dat dwing'? Dat Water harr je ok sin Will Un keem un gung un blenker still, Un Dag un Nacht de gungn ęr Gank Un Storm un Larm un Swangesank, Un Wintersnee un Vœrjahrssünn De trocken as de Waggen hin. Wer wull se stüern, wenn se keemn? Un holen, wenn se Afscheed neemn? Dat weer je binn' so still un warm, Wenn't buten snie un storm un larm; Dat weer noch schöner buten vœr, Wenn Summer leeg op Strand un Meer.Ik söch ęr nie, un drop ęr doch, Ik dach an nix un harr genog, Ik seeg man, wa se gröter war, Wa fin un bleek, mit swarte Haar. Wa arm – dat leet ik mi ni dröm', Ik broch ęr nix as Strüß un Blöm'. – Ęr Ohm de sprok tobraken Platt, Seeg düster ut un brun un swatt, En groten Mann, ok so vœr sik. He stunn mitünner op den Dik, Weer in Gedanken ganz verdeep, Un starr in See na Böt un Schęp.Wer harr dat dacht? – In Harst al lat – De Blœder welken oppe Strat, De Appeln weern al ut den Garn, Wi harrn dat hild de Bohn' to aarn, De Spinnwipp glinstern mank de Stoppeln, De Ossen brüllen vun de Koppeln, Dat weer so still, man kunn se hörn Noch lisen ut de widste Feern; De Wagens klœtern langs den Weg, Un Stuff un Nęwel steeg to höch.Ik fohr uns letzte Slępen rop, De Knechten legen möd derop, Se snacken lis', as man wul deit, Wenn wedder'n Summer slapen geit; Doch hör ik't All, ik fohr man sach, Ik weer wat swar de hele Dag, Mi keem dat Feld so lerri vœr, Ok dur mi't um de möden Pęr ...Nös keemn wi na de Dik hentlank: Do leeg de See der spegelblank. Wa mennimal harr ik ęr sehn, Doch dücht mi, nie so wunnerschön, So sülwerglatt, so blau un blid, So as de Hęben deep un wit!En Sęgel blenker as en Mew, De langsam achtern Queller swęv. Sunst weer dat All so still un dot, As sleep de Eer mitsams de Floth. Sogar de Knechts ęr Snack verstumm, As gung dat Swigen lębndig um.Am Ende seggt der Een: »Dar süh! Nu sett he endli Sęgel bi. Dar buten is noch Osten-Köhln, De schall der bald heruter wöhln. Se seggt, dat is en grote Kaar. Wa kann't doch gan! wa sunnerbar! Ik ree hier jüs vunmiddag dal, Do keem dat Boot an, wat se hal. Wi meenn je dat't Zigeuners weern, Am Ende sünd't doch feine Herrn. Dat munkel ok wul dann un wann, Doch wer se kenn, wer löv deran? Genog, ik seeg dat Boot der stürn, Un do de Fischer un de Diern. He harr je wul aln Teken sehn, Se legen beide op de Kneen, Ik löv Doch kunn'k ni ruthörn, wat he sä, Mi düch, keen Dütsch – do lęn se an, Un ruter sprung en groten Mann, Heel fein in Rock, vun Hut un Haar Jüs as de Fischer, ganz un gar, Se sän, sin Broder – dat's wul so – De sprung int Flegen op se to, Un harr se fat in jeder Arm Un ween, dat much en Steen erbarm'. Denn gungn se, as se gungn un stunn' Un weern int Boot un weern verswunn'.«De Ole mag wul wedder dröm, De Anner sitt in Ruh to töbn, He hett de Sak wul öfters hört Un weet al, wa se wider föhrt.Wa ik to Hus keem, weet'k ni mehr. Mi dücht, wi sęgeln œwert Meer. Ik stunn un harr ęr bi de Hand, Do keemn wi in en herrli Land, De See de leeg der spegelblank, Dat Gras dat grön ann Strand hentlank, De Böm de wussen himmelhoch, Ok weern der Blœd un Blöm genog, Dat weer so fremd un doch so blid, As man wul op de Biller süht.Denn frag ik ęr un seeg ęr an: Seggst du wul nu: Ade Jehann? Denn schüttel se de swarten Haar, Doch weer se stumm un sunnerbar, Un schul de Ogen mit de Hand Un starr herœwer œwern Strand, Ik ok, in vuller Angst un Weh, Un seeg en Sęgel inne See, Un denn en Placken, denn en Boot, Un denn en Fremden, fein un grot, In Rock mit gnęterswarte Haar Un as de Fischer ganz un gar. De neem ęr fat, mi war so weh, Denn sä se: Nu Jehann, ade! – –Am Ende keem ik to Besinn', Do schin de Snee int Finster rin. Se sän, dat weer se wunnerbar, Dat ik noch lęv un bęter war. – –Dennößen gung ik in de Welt, Un kreeg min Deel an Gut un Geld, Un kreeg min Deel an Freid un Leid – Un as dat keem, so drog ik't beid; Denn jümmer weer mi so to Sinn', As weer keen rechten Smack derin, Denn jümmer weer mi so to Moth, As keem un gung dat, as de Floth ...He swiggt un nült de Kopp in Hand – He drömt wul noch mal vun de Strand ... So flüggt de Seel dœr Nacht un Smatten Un finnt ęr Stell mit Rau un Schatten.Hö, hö! de Annern ward noch lud! Schleif-Scheeren putzt wul'n Dünjen ut! He hett son Art to »Sęgeldrücken«, Dat Alle lacht as schulln se sticken. Denn ward de »Dod« dat gar to dull, He hęvt de Hann' vun Zeitungs vull, – Wul meist en Halfstig Jahr to old – He hęvt de Hann', un hett se fold, Un seggt: Wa mœgt Ji so vertelln! Antwerpen brennt de Citadelln! In Frankrik is dat Solt so dür! De ganze Süden steit in Für! Dom Michel hett Dom Carl besieg! Dat durt ni lang, so hebbt wi Krieg!So stręvt he rut mit grote Schritt. Ok vœr de Annern ward dat Tid. Doch Sęweringsche singt noch lang En Pestilenz- un Kriegsgesang. De See is vuller Water, Dat Hart is luter Blot, Un kumt de Maan an Hęben, So stiggt un fallt de Floth.Un seeg ik em vun widen, So stiggt mi all dat Blot: So stiggt de See un fallt se, Un kumt un ebbt de Floth.An Hęben treckt de Wulken, To Föten rullt de See, De Welt is grot un eensam, Min Hart so lütt un weh.Ob hell de Sünn der baben? Un achter grön dat Land? Ik seeg man grau un düster Den Nęwel op den Strand.De Sünn de sackt int Water, De Hadbar kumt ut't Reth. De See is noch int Wogen, Se singt ęr Abendleed.Wat dar ut Water kluckert, Dat is de wille Swan: Wat hett he noch to ropen Æwer de glatte Bahn?Ut Duff un Nęwel blinkert Vun widen noch en Kahn: Wull weet? dar seht ok Ogen Torügg mit düstre Thran. –Wa much ik swimm' un sęgeln So ruhi as de Swan, Oder mit de Wulken Un mit de stille Maan!Ik much wul as de Hadbar To Hus so still un kleen: Nu sta ik hier ant Water Un hör de Waggen tehn. Kamt rop Herr Graf vun Bökelnborg, de Buern kamt mit Korn! »Kamt rop min Graf un freit dat Hart un seht mal mit vun Thorn!De Buern wullen Herren sin, dat is se slech bekam'! Nu treckt se hęr as Oss un Swin mit Halter un mit Klabn.«Fru Walborg seet in siden Kleed, un Krüsen um de Back, De Buern keem dœr Dreck un Lehm all mit en Klabn um Nack.Se keem' to Wagen een bi een mit grote Säck vull Korn, De Graf mit samt sin stolte Fru de keken dal vun Thorn. –Kamt raf Herr Graf, slut op de Port, kamt raf un nęhmt de Schuld! De Bur is kam in Kęd un Klabn un hett betalen wullt.Do lach he in sin grisen Bart, do lach se in de Tähn, Do stunn' se op in all ęr Staat, de Ossen antosehn.Do dę'n se wit de Porten op vœr Wagen un vœr Pęr, Do keem se rin, en lange Reeg: de letzte sparr de Dœr.De sparr de Port un reep so lud: De Bur is doch keen Slav! Nu röhrt de Hann' un sniet de Bann' un stękt de Bökelgraf!Do warn se beid as Krid so witt un as de kalkte Wand, Do sprung ut jede Wetensack en Kęrl, en Mess in Hand.Un nu Herr Graf man raf in Drav: Wi bringt den Martinssold! De Bur is kam in Kęd un Klabn, un Dar sitt en lüttjen Vagel, So gęl as Gold, De singt, dat schallt so lusti Dœr Busch un Holt.Swig still, du lüttje Vagel, Un fleeg mal hin! Dar eitst vœr lüttje Finster Heel hoch en Linn'.Dar sitt un sing so lusti, Un pass mal op! Dar kikt ut lüttje Finster Gewiss en Kopp.Hett goldengęle Lucken, Singt ębn so schön, Ik löv, se hett ok Flünken: kannst du't wul sehn? »wat is der Sünndagmorgens all to don! Man mag sik kehrn un kannten as man will, Noch jümmer is der'n Eck, wo man ni węn is.« So seggt en rasche Fru mit rode Backen Un snackt mit Nawersch inne Stratendœr. Int Snacken ult se gau en Spinnwipp dal Un wischt de Sprossen an de Husdœrfinstern. »De Jung, min Heinri, kunn mil wul al hölpen, Doch spęlt un sitt de lewer bi sin Obbe, De slapt tosam un gat tosam to Feld, Dats Water op sin Mœl, de Ol vertreckt em, De seggt, son Jung de mutt en Spaden hebbn, De Bessen un de Ul is vœr de Frunslüd. Ik do't ok lewer sülm, as dat'k em quäl, He's doch je'n Kind, un kann so banni ficheln. Nu sitt he al bi Obbe inne Stuv; Ik weet ni, wat se makt, se sünd je still –« Un darbi wis' se na de Stubendœr – »Se lęs't je wul« – de Dœr stunn inne Knirr; Se lang torügg un trock se'n bęten apen, Un Nawersch keek vun achtern dœr de Ręz. Dar seet de Ol, de Been vœrkrüz an Aben, De Nachmütz keek man ęben ut den Lœhnstohl, Un heel dat Bok, dat jüs de Sünn darop schin. Sin Enkel stunn mit beide Arms opt Lœhnelsch Un keek mit in un seeg em œwer de Schuller. De Ol weer ganz verdeept un röhr de Lippen Un jag de Flegen dann un wann vunt Bok; Nieschirig folg de Jung dat mit de Ogen Un mak den Hals so lank, as wull he't ęten. De Sünnschin full em op sin blanke Back Un spel as Gold em in de gęlen Haar. So steit int Holt en Martjen bi en Stubben: Op beide fallt de Sünn un beide drömt, Vun Lust un Glück de Een, vum Dod de Anner.Dat weer ok ębn so ruhi as int Holt. Man hör den Kater sagen ünnern Aben, De Steilitsch wett sin Snawel anne Wiern Un knapp de Korns un strei dat Sluf herum, Steek denn den bunten Kopp herut ut Bur, Un keek sik um so listi as en Hahn, Denn dalwarts, trock sin Fingerhot herop Un drunk un leet em falln un glup em na.So stun un glup Fru Nawersch dœr de Ręz, Na de Sit un na de, un na de Beiden, Un na de Ecken, as en Conterlör, Un na de Fotborrn mit den witten Sand, Wo Heinri noch man kum en Spor in pett harr, Un denn na't Finster na den blanken Disch.De Moder stunn un lęs' ęr ant Gesich, As spegel sik ęr ganze Freid darin, Ęr ganze Staat, de Stuv mitsams ęr Heinri. Se mark ok glik, wat Nawersch fragen wull: »Min Mann is al to Feld un süht na't Land, Ik lur all lang, he hett noch gar ni drunken.« Denn ünnert Spegel damp de Kaffeekętel Un blau un witte Tassen stunn' torech. Se snacken noch, do war dat buten lud: En raschen, fasten Schritt un denn noch een, En harre Stimm un Spręken keem der neger, Man hör en Hund sik freiden un Gebell Un darop trędn twee Mannslüd inne Dœr, De een op Stęweln un mit Hot un Stock, En breden Mann mit deepe Pockennarben, De anner keem in Tüffeln mit en Pip. »Gun Morgen, Hansohm! Krüschan büst du dar? Kumm bald wedder, Nawersch! Gat man in! De Kaffe wahrt al lang, du büst wul möd!« Un darmit heel se wit de Dörnschdœr apen.Grotvader trock de Brill wat inne Höch Un gev den Jung dat Bok un sä gun Morgen, Gev Hansohm ok de Hand un ok sin Sœn, Un frag na dit un jenes wat der vœrfull.Do damp de warme Kaffe inne Tassen, Dat quickt en Möden na en sware Tour. De Husfru schenk un Hansohm leet sik kragen, Ok Obbe rück tum tweeten Mal to Disch; Un as se drunken, seet de Jung un blœder Wat nößen keem un wa de Sak wul bileep. Sin Vader harr em dann un wann int Og, Doch sä he nix un leet em still betęmn.»De Kaffe deit Een gut, dat ward al kold! De Winter is en Mann mit isern Fingern! Grotvader früsst all,« fangt do Hansohm an, »Mi dünkt wi schulln man na Brunsilgen gan; Se seggt, dar ęt se Wihnacht ripe Stickbein, As wi Johanni, dat weer wat vœr Obbe, Son nette Warms, as hier bi unse Hauarn, Dar's nu je licht vun Hamborg hintorecken, De Junges singt: Brunsilgen is nich weit.«De Glaser reis't nu ok, seggt do de Sœn, Mit Fru un Kind vunmorgens weg na Hamborg.»Ja, ja,« seggt Hans, mi dünkt ik harr noch Lust, »Weer blot man nich de grote Pohl dertwischen. Se schrivt je vun Amerika, dats prächti, De Ossen lopt der wild, man kann se fangn, Een löppt der oft en Dutzend inne Schün, Un Hasen sünd so tamm, man kann se gripen; Un denn de Vageln, dat mutt prächti węn! Ik mag so geern en wille braden Duv.« Un darbi wisch he smerri um den Mund, Un keek sik lusti ut sin lüttjen Ogen.De Annern smustern, denn se kenn' em wul, Un dat he geern en guden Braden eet, Se nömn em wul Hans Maanschin vœr sin Backen.Do seggt de Brede: »Hansohm, Spaß bi Sit, Wull Obbe mit, ik wuss ni, wat ik dę, Ik löv, man kann wat warrn gündsit dat Water;Denn wat man hört, dat Meiste is doch gut, Dat is der frier, nich so enk un ängstli, Dar is noch Rum; wer will, de finnt sin Brot.«»Ja Platz genog,« fallt Maanschin em int Wort, »Des Morgens leggt man'n Ledder an sin Hus, Wenn man een hett – en Hus – un nimt sin Kiker, Un seggt sik denn gun Morgen mit sin Nawer.«Snack Du man los! wat wahr is, blift ok wahr! Dats hier so enk, man drängt sik een ant anner Un snappt dat Brot sik redi vœr den Mund weg. Dar's keen Geschäf, vun alle sünd to vęl, Un Een sitt glik de Anner oppe Hacken. Nimm man de Koplüd! alke Hus en Schild! Man handelt rein mit Allns, sogar mit Blöm! Un wenn man't rech betrach, mit Minschenkinner. Un jümmer kumt wat Nies un noch wat Nies, Vun Swęwelsticken an bet na de Stüern. Man weet ni, wat man hett un wat dat weerth is, Se kunn je noch mal opfinn', Gold to maken Un Korn to buden op den Bœn int Hus. Den Dünger halt se ut Amerika Un arnt den schönsten Weten op de Heiloh. Un jede Placken Eer un jede Krut, Un jede Knaken söcht man un betahlt man – Ik weet ni, wa dat rut schall mit de Tid. Dat gährt un wöhlt vun ünnern bet na baben, Dats All as een Getös', as in en Imkorf. Dats jüs ni häßli, un se nährt sik All, Ik weet ni mal, wa't mœgli – Een vun Annern, De All nix hebbt un dochen Allens mitmakt; Un operklärter ward se, dats gewiss, Un afpoleert bi all dat ewi Driben; Ok is dat rech en drifti munter Lęben, Vun Morgens fröh bet Abends lat to gang: Doch ward mi't all to larmdi un to lud. Een ward to Moth, as fahr man opt Carussel: Wenn man ok still sitt, dreiht man doch herum, Un endli löppt de Borrn Een ünnern Föten. – Mi sünd de Lüd to happi un to hasti; Mit stille Arbeit kumt keen Minsch mehr dœr, De lüttste Natelhandel is nu bęter. Wi ward am Enn' noch Juden mit enanner; Wer arbeidn will, is redi blot Maschin.Un doch is mi am glücklichsten to Moth, Wenn'k Dag an Dag so rech de Glieder bruk, De ganze Węk int Wirken un alleen, Un as en Mœlenpęrd int sülwe Spor Un Eenerlei, as Vœrjahrs bi den Törf. Denn gat de Been un Arm ęrn egen Gank Un de Gedanken still un sach ęrn annern, De strid sik nie, dat Hart is so gesund, Un dat Gewęten röhrt sik nich in Bossen. Man weet, wat Rech un Plich is ahn to gruweln, Un wat man schall un mutt, al wenn man opsteit, Un Abends is man recht vun Harten möd, Dat Ęten smeckt, de Stunn de glid der hin, Un mit de Sünn, so sachen op un dal, Stiggt Een de Kraft un Lust un sackt to Rau, Un mit de ganze Welt is man in Fręden; Ik nöm mi dat de Seel- un Arbeitsruh.Dit Ręken un Beręken un Belurn Un Snack un Schachern is mi rech toweddern! Ik löv, dats inne nie Welt ni nödi. Dar kofft man sik sin lütten Placken Land Un bud em an un süht sin Saken wassen Un denkt: dat is de Lohn vœr sure Arbeit. Denn hett man hier ok Sęgen op sin Feld, So weet man kum, wovęl de Staat noch aftreckt; Mit all de Stüern ward't je ümmer arger. Un all de feinen Herrn mit Brill un Stock Un Wętenschop un Hochdütsch un wat Anners – Ik hör je oft int Weerthshus wat se snackt, Dat Meiste is doch luter Klœneri; Un dochen süht man jümmer eerst nan Rock Un ward de Kęrl mitünner gar ni wis – Nę, as ik segg, dat is ni uttoholn!Ja, denn mœt wi je redi oppe Been, Meent do de Dick un makt en breden Mund, Un smökt, dat em de Damp de Kopp verstickt: Du vœr de Friheit un ik vœr de Duben, Un Heinri kann je Blöm un Nester söken. De Lüttje stunn al wedder achter Obbe Un keek sin Vader stif na Mund un Ogen. He war wat roth und lach, as Hans em anręd. –Denn reis't man, seggt de Ol, ik reis' ni mit! Man wesselt nich sin Heimat as sin Rock, Ik kann ni lęben ahne Vaderland, Un wer darhin geit – nę! de hett keen mehr. Wa dur't mi nich de armen stackels Minschen, De Noth un Hunger un de Adel wegdrift! Ik weet noch as de Æwerelvschen keemn Un de ut Holsten ut Lifegenschaf, De weern je rein verdümmert as dat Veh, Un so verschüchtert as de Schap opt Markt, De schu'n sik vœr ęr lifli Vadersnam Un kropen hier as Spitzbobn mank uns rum: Wenn de darhin gat, ja, dat gęv ik to, De hebbt ni Hus noch Klus' un Vaderland. Doch hier op unsen lütten frien Placken kann dat, so Gott will, nie so gruli warrn: Hier hebbt uns Olen vœr de Friheit blött, Un darvun is de Marsch noch jümmer vull, In jede Ader löppt en Dripp dervan, So niedrig un so hoch, se hebbt em all, Un de am meisten, de dat gar ni markt. As Slach un Art vun Vader un vun Moder. De makt de Slechsten grof un œwerdadi Un unse Besten grad un slich un rech. Dat anner is man Allens Snackeri, Vun baben kumt de Knechschaf nich hendal, Wenn wi man wüllt, de Fürsten künnt ni vęl. Dat is mi jüs as mit de Relion: De lett man sik ni gęben un ni nęhm, De hett man jüs am meisten, wenn dat knippt.Wa meent jüm, dat is ruhi achtert Weltmeer? Dar drängt dat ok un drift un rift sik af, Wo Fürsten fęhlt, dar drückt Verstand un Geld; De Herrschaf is ni ut de Welt to bann', So weni as de Furch vœr Gott den Herrn. –In Gottes Namen reis't – ik ga ni mit! En olen Stubben lett sik nich verplanten. Ik will hier töben, bet min Stündlein kumt.De Ole schütt de Kopp un fol de Hann' Un wis' un keek mit blöde Ogn na Dœr: Dar stunn min sęli Fru mit rode Backen As Melk un Blot so frisch – wat weert en Diern! – Sünnabnd vœr Pingsten – och vœr vęle Jahrn! – Ik harr dat Hus vun Martin Peters kofft, Wi keemn vun Hœgen rop dat to besehn, Un gungn dar langs den Fotstig bi den Pohl, De letzte Festdag schull uns Hochtid warrn: Do stunn se hier tum eersten Mal in Dœr. Se seeg sik um vun baben bet na nerrn, Un sä: dats also unse! gęv man Gott, Dat wi hier blivt bet an uns sęli Enn'!As se to Rau gung, stunn se hier as Lik, Un langs den Fotstig gung ik achterna. Un sœben Kinner heff ik dar hentlankbrocht. Ik seeg de Drägers noch un jede Sark, As gungn se all toglik – en lange Reeg – Vun grot un lütt – min Krüschan is man nablębn. – De's jüs so old as disse Esch vœrt Finster – De grote hier – den plant ik as he keem; De lütt is jünger, – ok de Sülwerpappel; De Eek is vœr min Öllst – de wull ni wassen – – Man blot de ol Kastanje weer hier al, – Den Eschen hal ik sülm ut Norderwold. Wa wasst se all! – as weern se ewi junk – Wi Minschen kamt un gat as Blöm un Gras.Dar hebbt min Kinner spęlt, de een na't anner, Dar seten wi des Abends op de Grasbank Un segen to, un unse Nawers keemn, De jüngern mit to spęln, de oln to snacken, Bet allens still weer, un de Wächter reep. Dar warn wi mit enanner still un grau. Wa menni Een, de dar as Jung herumdav, Seet mit de Jahren ruhi bi uns Olen, Un menni Jahr, wenn't wedder Summer war, So feil dern witten Kopp in unse Reeg, Bet mi't toletz doch gar to faken keem, Ik kunn mi mank de Annern nich mehr finn', Un jümmer fremder warn mi de Gesichter, Ok ward mi dat des Abends gar to kold, Ik hol mi nu wat fröher inne Stuv, Un kik dœrt Finster na min olen Böm.Nę, nę, min olen Frünn', ik ga ni weg, Jüm sünd mi blęben, as de annern gungn, De letzten op den Platz vun all de annern, – Ob ik se neegsten Vœrjahr wul noch grön seeg? – –De Ole stütt de Hann' op beide Lœhnelsch Un hęv de Rügg en bętjen ut den Stohl Un keek mit blöde Ogen rut ut Finster.Do fat de Lütt em sachen an sin Arm, Un Krüschan neem sin Tass vun Mund un puß se, As weer de Kaffe hitt – un sett se hin – Un weer to höch, un greep de Ol sin Hand Un lę de anner op de Jung sin Kopp: – He harr sik wul wat Kaffe int Gesich pust, Dar stunn' wück Drapens inne Pockennarben; – Doch sä he nix un seeg de Ole an, De Ole em, un denn sin Kindeskind. So stunn' se dar, as weert en Klewerdree, De sülwe Art un Snitt, de sülwe Slach, Un doch so unlik as vun Harst tum Fröhjahr, De stille witte Winter twischen Beide. Ok Hansohm hęv sik sachen inne Höch Un stell sin Pip to Siden annen Stohl, As stocken Damp un Witz em innen Mund.Do hör de Ol sin Swigerdochter weenn, He drück de Beiden lisen anne Sit, Un seggt: Lat uns to Kark un lat uns będen, Dat wi hier blivt bet an uns sęli Enn'. Das lat in Harst, un ęben graut de Dag, Hans Hansens Hofstell liggt noch deep in Dak, Un Smok un Nęwel op de ganze Marsch. Dat Hus is still un dot dat ganze Feld, Un nich en Lut to hörn vun Minsch noch Veh.Un dochen geit al inne hoge Dörnsch, De grot un kold un fast noch düster is, En Schritt as mit den Parmtick anne Wanduhr Vœrbi ant Finster jümmer op un dal. He geit verdeept, un mummelt bi sik sülben, En olen Mann, doch steil un breet vun Schullern, Un mit en Schritt as schull de Borrn sik gęben. Un steit he dann un wann ant Finster still Un schütt de Ogen langs den grauen Weg, De wit vœrbi treckt twischen blanke Gröben, Un bald in Dunst un Nęwel sik verlüst, So süht he ut de depen Folen rut, De Mund so breet, dat grise Haar to Barg: En Fremden muss he laten as en Isbar.Doch kumt keen Minsch, so oft he steit un süht, Den Fotstig rop na't Hus, keen Pęrd den Fahrweg, Un Kener weer ok kam vun Ost un West, Vun Wörn bet Tünn', de kenn Herr Vullmacht Hansen, Sin breden Gang, sin Stock un Meerschum Pip. Denn jeden Markt un jede Wahl un Volen In ganzen Lann', un wenn't wat Wichtigs gev, Wo Macht un Wort un wo dat Geld regeer, Dar keem he noch toletz mit Pip un Stock, – He jag in Karriol un harr en Swarten, – De Runzeln isern un dat Haar to Barg, Un dę den Utslag oder neem dat Wort.Wa war ni spraken as de König keem Un langs den Karkhof na de Wörner Kark gung, De Vœgt un Deputeerten achteran, All bloten Kopp un hittli un verbistert, Un Kener wuss to spręken wenn he frog! Swart vull vun Minschen weer de ganze Weg, De Mür un Likensteen, sogar de Böm; Do keem en Karriol an in Galopp Bet anne Karkhofsport, de Swarte damp: De Vullmacht sprung herut mit Pip un Stock. He gev den Eersten Besten Tom un Tœgel Un gung in breden Schritt de Trepp to höch. Do leep dat langs den Karkhof: Vullmacht Hansen! De Neegsten maken Platz un Alle seegen Wa he dar langs gung, steil as langs den Markt, Bet anne Karkendœr, un trock keen Mien. Dar trę he rin un steek de Pip in Tasch, Un as he wedder rut keem mit de König, Do gung he bi em an in Hot un Stock Un snack mit em torügg as mit sins Liken, De Annern as de Deners achterhęr.Hett he doch gar den König do to Gast hatt Un em en Fröhstück gęben as en Graf, Hier in de sülwe Stuv wo he nu wannert, Un op de Grotendęl un in den Pesel; Un in den Blomhof stunn en prächti Telt. Gott wuss wo all de Glœs' un Schütteln hęrkeem, De sülwern Lępeln un de golden Tassen, Un all de Æwerfloth an Win un Backwark, Mit richti fraren Is in hitten Summer!Se sän, en Wagen weer na Hamborg węn Un harr en Kœksche halt mitsams de Saken: Dar lett man je vœr Geld den Döwel danzen.Do gung he mit den König op de Wurth Un wis' mit Fingern hin un hęr de Gegend, As kunn he't al verschenken wat he seeg.Un dochen steit de Kath noch œwern Weg Un em vœr Ogen, mit de braken Dœr Un bliern Finstern, wo he ruter seeg Un rœwer lœhn as Jung, drög Brot in Hand: Sin Vader weer en lütten Arbeitsmann. Denn dach he, wenn he hungri weer un fror Un sik en Lock puß dœr dat Is an't Finster Un œwer hin den warmen Burhof seeg, Wo Schösteen damp un Karn un Ammers klœtern: He wuss mal op un war mal grot un stark, – He föhl al do de Macht in Arms un Harten – Denn wull he't dwingn, un schull dat holn un bręken: De Hof war sin, un he wull Vullmacht warrn!Nu is he't warn. Wosück? – Is nich to seggn: Mit isern Willn, mit List un mit Gewalt, He hett dat dwungn, süh man de Ogen an, De Boss un Schullern, so ist gar keen Wunner. De Hof is sin, un mehr as een derto, Un wo he kumt, befęhlt he as Herr Vullmacht. Wat achter liggt dat weet he sülbn alleen, Un vœr em keem noch nix, dat muss sik bögen. So mag he denken, as he geit un gruwelt Un langs den Weg süht oder na de Klock. De hett al mehrmals slan in drange Släg', Das helli Dag, un noch is nix to sehn.Do dukt der endli mank den Smok un Nęwel Wat Lębndigs op, wat neeg un neeger kumt, Noch kum to sehn, doch steit de Vullmacht still Un mit en depen Athen seggt he: endli!En Mann is dat, to Pęrd, en Mantel um, De ritt, as weer de Dod em oppe Hacken, Vœrœwer lœhnt, den depen Fahrweg lang, Dat Slick un Slamm in grote Paltens fleegt.He bögt int Dor un jagt den Hof herop, As vun en Köhlfatt dampt dat vun dat Pęrd; Dat hollt. En hogen Burschen swingt sik raf, Wat lennlahm, un bedeckt mit Klei un Slick, As harr he Lehm toręden bi en Tegler.Dat Pęrd is hier to Hus un söcht den Stall, De Rüter lüfft de Mütz un nimmt sin Mantel, De Swęp in Hand, un as he geit un steit, – Dat Argste trampt he węglangs vunne Föt, – Kumt he in Dörnsch un op den schrubbten Fotborrn.»Na«, seggt de Vullmacht, »Reimer, kumst du endli? Wa hett di't gan? De Ossen sünd berkofft?«Verkofft, un gut! ik kreeg den Mäkler fat, Dörti Ducaten stückwis' dœr de Bank, Geld bi de Waar, in Speetsch, un Maandag Lęwern, Dat Geld per Post, de Commissär hett Opdrag.»De Wetenkopmann?« Is en slauen Schurk! Nich mal en Rüggkop, anners harr ik't wagt, Ok mit en Schaden, un vœr baar dat wegslan. He harr al schępt, de Weten leeg in England, Nix harr he oppen Spiker, nich en Spil, Un klagen kunn ik op min Vullmacht ni, Ok geit't in Hamborg langsam bi de Maatschapp. Do heff ik ręden, wat de Vossen kunn, Um jo in Glückstadt rechter Tid to kam, In Nęwel kunn de Telegraph ni teken.»Un dropst em noch?« Weer ęben ünner Sęgel! »Den Döwel, seggt de Vullmacht, wat en Streich!«He harr de letzte Rappsaat güstern ladt, Denn glik clareert, noch en Matrosen hürt Un rutbugseert, den Curs na Amsterdam. Ik hast un föhl mal bi den Juden vœr, De Ladung baar un op en Slump to sliten: De trock de Schullern: Seep un Tallig sacken, Dat Öl war sęker flau, wer döss wat wagen?»Dar sleit dat Wetter in!« seggt do de Vullmacht, Un geit in groten Schręden op un dal. »Geld mutt der hęr! – Denn must du glik na Kiel!« Seggt he un stoppt op eenmal in sin Gank Un süht na Eer, un denn den Burschen an, Denn na de Uhr: »Twee Stunn' kannst du di raun! Itt eerst un drink, denn lat den Schimmel sateln, Ik sülbn will noch na Glückstadt mit den Swarten. Segg min Avkat in Kiel, Geld war der kam, He Nu lat di Kaffe bringn un legg di dal; Klock nęgen büst du klar un kriggst Besched!« He wennt den Rügg un wandert wedder los, Un langsam geit de Anner ut de Dœr.De Stuv is optreppt, un de Trepp is schürt, Un ok de Vœrdęl as en Kœkendisch, Bet op sin Spör, de al en Mäden opnimmt. De sä em sacht un fründli guden Morgen: Mamsell weer achter inne lüttje Stuv Un Kaffe warm, he weer wul möd un hungri? Un teken mit de Hand de Dęl hintlank.Do gung he, wenn ok stif, mit raschen Schritt Nan achtern, wo en Dœr sik apen dę; Dar seeg en Kopp mit brune Flechden rut, De warn de Backen roder as he keem, De Ogen sän noch mehr as guden Morgen.Is heemli Lev ni söter as dat Glück? Un Lev un List is starker as Gewalt, Se drępt un rovt en sęli Ogenblick, Wa kort he is: he füllt dat Lęben ut. Na Lengn un Luern kumt he as de Sünn, Un Furcht un Angsten lös't he all in Freiden.»Wa hett di't gan? – Gottlof, so büst du dar!« Un ruhi sett se sik un seht sik an. Doch Reimer seggt: De Ol is as en Steen! Weer't ni din Vader, heel ik dat ni ut. Ik bün as gar, heff ręden Dag un Nacht, Un mutt doch hüt noch wedder los na Kiel. Und dochen is't umsunst, dat Dat gift doch Dingn de nich to bögen sünd: Wat will he mit en Eddelhof in Holsteen? He's obsternatsch, de Ehrgiz makt em blind, He söcht vœr di wul na en Grafensœn. Mi slitt he op un stellt mi denn in Eck; So lang se vœrholt brukt he Kopp un Knaken, As weern se ganz mit Murk un Bręgen sin, En Speculeermaschin, wo he op spęlt, Un nich mal richti, blot ut leidi Stolt, As wuss un weer ik nix, un seeg doch Allens, Mutt Allens sehn, denn ahn mi kann he nix, Vertrut mi Allns un schufft mi denn to Sit, Noch jümmer as en arm Perzeptersjung: Dat is to arg! Un darbi steit he op, Stött Tass un Brot to Sit un geit na Dœr.Do kumt dat Mäden lisen op em to, Se leggt ęrn weken Arm em anne Schuller, So hoch se is, se langt man ęben an, Un süht em inne Ogen rop so fram, Un fat em mit de anner Hand un seggt:Un bün sin Dochder! – süh! un mutt doch swigen Un hœpen! denn du büst un blifst min Allens! Un So bög ik mi – węs' du nu doch ni störrsch, Dat ik ni sitt as mank twee harre Steen! Wat kann ik anners węn as jümmer din?De Backen ward ęr bleek un blank de Ogen, As se em sachen będt – man kennt den Ton, De snack Een ehr as kranke Kind to Ruh; Dar brennt ok noch keen Wunn', de de ni smödt.He bögt sik as de Sünner vœr de Unschuld, Doch as de Trost na alle Mög un Qual, Un as en Schutz vœr alle Stolt un Sünn, So treckt he ęr mit beide Arms ant Hart Un küsst de Ogen un den framen Mund. –Twee Stunn' so is dat lębndi oppe Hofstell. Dar sünd al Wagens węn un Lüd to Fot, En Kopmann to en Burstell inne Marsch, Nich Hansen sin – doch dat is eenerlei, Wat köpli is, is sin, em mœt se kam. – Denn weern der Deputeerten vun en Burschop, De Strit hebbt mit't Gericht, dar sitt he achter, Gewalt un Unrecht hasst he op den Dod. – De schüchtern Ole weer en lütten Schoster – De Vullmacht hett wück Hüsen inne Heid, Blot vœr en Nothfall, dat he Börger is – De bę um Nasicht – dat heel hart vundag', De Vullmacht harr keen Guden, meen de Ole. – Doch dach de Amtsbad in sin roden Rock: Ut uns Herr Vullmacht weer ni klok to warrn! He löv, dat weern Decreten un nix Godes Wat he em broch, de Secretair harr munkelt Vun so vęl Dusend, vun Concurs un Pann': Un jüs vun Morgens weer he blid as selten, Un gev em noch en Drüttel vœr sin Mög! Den steek he in, un dach noch bi sik sülben: Dat's doch en Herr as weni anner sünd: Dat wull he ok den Secretair noch bibringn!Nu kamt der Ossen, de der dampt un brüllt, En Driwer bi se mit en leddern Geldkatt. De Vullmacht kumt herut un tellt se œwer, Un winkt de Knechts, un langsam drivt se fort In Slick un Lehm, swarfälli un bedächti.Denn bringt de Knechts en Schimmel un en Swarten Mit en Karjol, de Vullmacht smitt sik rin, Un Reimer swingt sik op in nie Kledaje, – Un vœrwarts geit dat langs den depen Weg. –Dar steit dat Mäden inne hoge Dörnsch, Se is alleen un süht de beiden na, Dat Kinn in Hand, de Ogen deep un truri. Nu twęlt de Weg, na't Süden dampt de Swarte, Nan Osten na de Heid de Schimmel rop. Vun Een nan Anner gat ęr düstern Ogen, Vun Een tum Annern lengt un sęhnt ęr Hart. O, dat de Węg se ut enanner föhrt! Is dat dat Schicksal? Nęwel deckt de Feern, Een um de Anner dukt se op un ünner, – Un dot un eensam is dat wide Feld.Ęr Ogen smart, ęr Seel is dump un swar. Dat summt vun feern – vellicht de Wörner Klocken? Dat's Warkeldag, se bringt wul Een to Rau. Och, weer se't sülbn! Vellicht weer't so am besten! – Un truri sackt se dal un weent sik satt. Ębn is de Hadbar kam, he's oppe Schün, He wannert langs de Föst un kikt int Nest. Dat's wat verfulln; he stellt sik op klappert: Das doch je Fröhjahr na en harren Winter! De Lurken singt, de Luf is hoch un wittli, En echt Gewülv ut Steenbrügg, süden op, Warm awer scharp, Een släpert Kopp un Hart, As in en Dusel hört man Spree un Kiwitt. – Dat Feld is ok noch, as en Vett des Morgens, Wat tuseli, wo Snee un Winter raut hebbt, Doch iwri platschert all de lütten Water In Rünn' un Rilln, ut Mus- un Mullwarpslöcker, Un klar sünd Bęk un Gröben bet ton Grund. Wa lacht dat eerste Grön ni anne kannten, Un hin un wedder lurt en Botterblom, Un Wippsteert hüppt behenn' vun Priel to Priel, Un Spatz int Dörp hollt Klubb un räsoneert. De Larm stickt an, as Lachen: Kinner singt, Dat Fröhjahr hett en ganz besunnern Ton, Sogar de Gös' un Kreiden passt der mank.De Klocken ok? Das schudri! jüs int Vœrjahr Ut Sünn un Hoffnung in de düstre Kul! Un dochen grönt de Karkhof meist am eersten, Un de der na blivt tröst de milde Tid. –De Toch geit langsam, dat sünd vęle Wagens, En düstre Kęd, man süht dat Enn' ni af. De eersten treckt al Süden vœr de Kath Un kamt hier bald ann Fotstig umme Eck, Un noch is't as en Klun op Wurth un Hofstell, Un jümmer bögt vœrsichti een ut Dor.Dar steit de Kœthners Sœn un süht se to, En lütten Kruskopp mit de Mütz in Nack, He bu't en Dik un fahrt sik Eer inn Schuflad. Nu hollt he still un kikt mit grote Ogen; Ob he wul denkt, he will mal Vullmacht warrn? Dat is't ni weerth, min Jung, ga hin un spęl, Bu du din Welt, un lat de annern trecken, De Vullmacht un dat Glück sünd tweerlei! Hest wul dat Sark sehn mit den smucken Kranz? Un de der achter fahrt? wa seht se ut! Twee Ekenstämm, de een in vuller Kraft, Utweddert is de Ole an sin Sit, Nu beide drapen vun desülwe Blitz, Un beide slagen vun desülwe Slag, Bögt as se sitt, de stolte Kopp na Eer, Un all ęr Hœpen op den Weg to Grav: Hans Hansen is dat un de junge Reimer.De Ol is as en Steenbild wat man fahrt, En Hot derop stülpt un en Mantel umhungn, De Ogen stier, so fahrt se mit em hin. Keen Thran, keen Mien, he süht man na dat Sark, Wat vœr em an in warmen Sünnschin spegelt. So seeg he al sit Węken op ęr Bett, De dar nu ruht, un op ęr bleken Lippen, Ob se wat wünsch un wull, wenn se se röhr, Bi Nacht un Dag, keen Wink keem in sin Ogen, Bet se se todę to den längsten Slap; Do sack he ok in Slummer op sin Armstohl. – Nös hett he stan an't Finster un herutsehn. Nu fahrt he achteran un süht opt Sark.Dat Unglück hett em drapen as en Wedder, Slag œwer Slag, dat harr em doch ni bögt, Dat leet sik œwerwinn' mit isern Willen, Dat harr sin Nücken, meen he, as dat Spill, Un ewig kunn't ni durn, so war't sik wenn'. He harr sin Schipp verlarn, sin Ladung tosett, Vunt Glück bedragen un vun slechte Lüd, Do weer he brutt un egensinni warn, Harr kofft un verkofft, wagt un wedder wagt, Sik hier vertifft un dar sik œwerilt, Ut Stolt behaupt un denn ut Noth versleidert, Bi Juden lehnt um Christen to betalen, Fotisen lös't un Handschelln wedder nam, Toletz Credit un Totrun œwerspannt, Un as en hitzi Spęler, blind un trotzi, Den Dum sett op en eenzi hoge Kart: He harr en Eddelgut int Holsten kofft, Nu stunn't derop: en Jahr lang dat to holen, De Creditors de Ogen totodrücken; Nös much dat stuben, he harr Geld in Hann', Ob sin, ob anner – he verstunn't to bruken!Doch anners is't mit Krankheit un de Dod. De kenn he nich, de harr he nich in Ręken, De keem em as en Unheil œwer Nacht, As wenn de Borrn em bęv, de Eer sik schütter, Wo he op bu't un gan mit sękern Knaken. Do störtt he hin, do gung dat mit em rund, Do leet he't gan un fat ni na de Speken, Dar feil em Enn' un Anfang un dat Leid. He harr man lęvt un stręvt un lenkt un stürt, An Himmel seeg he nix, ni Stür noch Haken, Un mit sin Dochder weer sin Welt to Enn'. De Junge harr dat sehn, harr hœpt un twifelt, Doch eerst mal rett' un holen wat he kunn. Un as de Ol nu seet as bi en Schippbruch, Un Wind un Wellen inne Sęgeln spęln, Neem he dat Ror op egen Hand to faten, Un jag dat oppen Strand, um wat to bargen. Concurs keem œwert Gut, he koff de Burstell, He ree un fahr vun Kiel na Hamborg rum, Weer jümmer oppe Landstrat un mank Lüden, Un mött un heel, wat man to möten weer.Doch as he nu toletz ut Holsten keem, Toręden un toręten op sin Schimmel, Un ili hinjag langs de wide Marsch: Do klopp dat Hart em twischen Angst un Freiden, Do dach he an den Hof, de nu sin egen, De Garn un Blomhof un sin heemli Glück, – Doch nich vœr sik, vœr Een de em de leefste, De vœr em lee un sorg so lang se kunn, Vellicht vœr em opt Krankenlager leeg; Denn richti weer se mank twee harre Steen, Un wul to week un gut węn un todrückt; De harr he do verlaten inne Noth, Um Hus un Hav to retten un to bargen: Nu harr he't dwungn, weer se em nu man blęben, So föhl he Kraft dat Swarste dœrtosetten, Ut Brand- un Strandgut, wat der blęben weer, En Schipp to buden, weer dat noch so enk, Wat wul de Dree mit Ehren dręgen schull. So keem he an, un funn ęr as en Lik. Nu fahrt he achterna un süht opt Sark.Dat Glück is blind. Hör man de Wörner Klocken! Wa kumt de Ton ni lisen œwert Feld! Wer hört dat rut, ob vœr en braken Hart, Ob vœr een, wat in Lust un Hoffnung lacht?Hoch œwer alle treckt de Vœrjahrshimmel, As jümmer blau, as jümmer deep un klar; De Kinner singt, de Blöm un Vageln kamt, Un ruhi kumt de Dag un geit to Rau.Doch inne Deep, wo Og un Ohr ni hinreckt, Dar, hœpt wi, is de Hand de Allens hollt, Dar, hœpt wi, is de Hand de Allens lös't: So lat uns tröstli wandeln bet to Enn'. Dat weer Graf Geert de grote, de keem na Oldenwörn, De wull de Buern in de Marsch dat Opsitten lehrn.He jag se ut de Hüsen, he jag se ut de Schün, Dar neem he Gut un Geld herut un Füer lę he in.Dat weer en banni Lopen wul op dat Wörner Mark: Se lepen, nakelt as se weern, mit Fru un Kind to Kark.Do keem Graf Geert de grote mit Trummel un mit Fahn, Do sett he op uns Herr sin Hus den willen roden Hahn.Do drippel as en Ręgenschur dat smölten Bli hendal. »Nu smort se as de Bückeln, nu brad se as de Aal!«Herr Graf so hebbt Erbarmen, un hört de bittre Noth! Dat drippelt hitt dœr Schild un Helm, dat Isen ward uns roth.Herr Graf so hebbt Erbarmen vœr Hitt un Höllenqual! Dat drippelt hitt dœr Schild un Helm, op Fru un Kind hendal.Un hebbt se keen Erbarmen mit Jammer un mit Noth, So fat dat rode Isen an un slat de Deusen dot! –Dat weer en banni Lopen vun Wörden bet na Loh: Graf Geert de leep mit all sin Volk ganz lütt na't Holsten to. Das Laub beginnet fallen, Und Winter naht mit Macht. Ergeht an dich die Frage: Was hast du für dich bracht?Hast du der rothen Äpfel? Hast du der süßen Birn? Hast du voll goldner Halme Die Scheuern bis zur Firn?Hast Hölzer auf dem Boden? Im Keller süßen Trunk? Dann fürcht dich nicht zu sehre, Fürrath hast du genung.Ich sah die Liljen blühen, Dazu die Heideblum, Die Nachtigall im Walde Die sang des Maien Ruhm.Da blühte mein Gemüthe Allauf aus schwerem Leid, Gemahnte mitzusingen Des Maien Herrlichkeit.Und sangen wir selbander, Frau Nachtigall und ich. Da nahm sie aber Flügel Und flog zum Himmelrich.Und flog zum blauen Himmel, Sah fröhlich allumher, Und flog zu neuen Blumen Gen Süden über Meer.Nun stand ich fast betroffen Und rief: Frau Muhme, halt! Da stand ich ganz alleine Zu singen in dem Wald.Es fehlt mir sehr an Schwingen, Sonst flög ich gerne mit, Sonst flög ich mit gen Süden, Wenn ich zwei Flügel hätt.Ich habe schier versäumet Der Früchte einzufahn. Doch der die Liljen kleidet, Wird mich nicht durfen lan. Wi gungn tosam to Feld, min Hans, Wi gungn tosam to Rau, Wi seten achtern Disch tosam, So warn wi old un grau.Bargop so licht, bargaf so trag, So menni, menni Jahr – Un doch, min Hans, noch ębn so leef, As do in brune Haar. De Ostsee is je'n Pohl: Awer de Floth, de is dull! Dat kregen wi to węten. Wi keemn vun Gündsit, Scheetprügel mit, Nix vergęten, Stęweln bet an Liv Węgen de Slick Achtern Dik, Hagelbütel stif, Pulwer 'n ganz Pund, Ok en Hund. Gut! Wi keemn un gungn rut Oppen Strand – Kridenwitten Sand! Platt as en Dęl un riffelt, As weert vun en Fligersche knüffelt, Un wülpt un rillt mit en Hark Vun Wörden bet de Möldorper Kark. Jung! Wat en Platz to daben: Keen Steen ann Grund, Vun Muscheln allns bunt, Un de blaue Hęben der baben, – Un wo he sik streckt Un as en Stülper de Eer bedeckt, Wo de Welt is tonagelt mit Bręd, As in Ditmarschen geit de Ręd: Dar sühst du en blanken Glęm, En sülwern Stręm, Man blot as en Schimmer un Lich: Dat is dat Haf! Dat treckt der heraf, Dat störrt der herop In vullen Gallopp Un jagt di en Hasen to nich!Wi gung' der so spazeern Un dammeln wat umhęr, Un keken inne Feern Un snacken œwert Meer.Un kunn' dat gar ni löwen: Wo nu keen Drippen weer, Dat dar vunnacht de Möwen Schregen un fischen int Meer.De Prielen drög un apen – Dar stunn en Schipp opt Sand, De Schipper leeg to slapen, Wi kunn' der gan Bet an den Kahn Un recken em de Hand.Wi schoten na en Düker, Wi grepen na en Mew, Wul ok en Ręgenpiper Un wat der sunsten gev.Wi keken der un sammeln Uns Muscheln inne Sünn, Wi dachten nix un dammeln Man jümmer vœr uns hin. –Süh an! wats dat vœrn Lęben? Wat hebbt de Vageln vœr? De kamt an ganzen Hęben As graue Wulken hęr.Un süh! de Glęm ward heller! Dat ward wul Tid torügg! Wat Döwel? mi 's de Queller Je gänzli ut Gesich!Ik seh ni Schün noch Hüsen: Wa? gung' wi dar ni rut? Wo is Diksand un Büsen? Jung! Jung! dat is ni gut!Süh an! dar kumt je lisen En Rill vun widen an! De passt den Weg to wisen, De gat wi sach vœran.Man to! nich stan un snacken! Mi dükt, dat kumt uns oppe Hacken! Man orri utlangt inne Schritt! Süh an! de Wellen kamt al mit! Al links un rechts en lange Stręk! De breedt sik ut, as weer't en Dęk. De eerste glitt Man Schritt vœr Schritt, Doch treckt de glik de twete mit, De drütte kumt, as wenn se spęlen, As Arfen trünnelt langs de Dęlen, Noch jümmer een, un een, un mehr, Un noch een babn derœwer her! Koppheister, lingelangs in Reegen, Un springn, un op un dal int Weegen, Un hild un vœrwarts all to hopen As goll dat inne Wett to lopen!De eerste liggt man fingerdick, De twete kumt in Ogenblick Un deckt ęr to un wischt ęr weg, Un wedder kumt en ganze Reeg, Un babn derop, un langs de Watten Rasch! inne Fahrt! as flog dern Schatten.Man to! nu goll dat, nich to nœlen, Wie föhln dat langs de Stęweln schœlen. Wi lepen langs den natten Sand In Drav, de Büssen inne Hand, Man jümmer langs de flacksten Stellen! Man jümmer vœrwärts as de Wellen!De eersten weern al lang ut Sicht, Noch jümmer nie dicht an dicht, Wi lepen as de Schum un Blasen, Wi lepen as vœrn Hund de Hasen, Un mit de Mewen, de der schregen, Un mit de Waggen, de der stegen – Bet œwern Fot, – bet anne Kneen, Un nix as Water mehr to sehn! Un Grau un Grön un Dak un Damp, As seegst du œwern Wetenkamp, Un jümmer höger – Wagg an Wagg, As Tünns int Trünneln, Slagg an Slagg, Un Stöt un Pallschen gegen Rügg Un Schum un Solt bet int Gesich: Dat is vœrbi! dat is de Floth! Dar 's nix to hœpen, as de Dod!Dat Water spęl uns um den Mund, Wi stelln de Flinten in den Grund, Un gung en Wagg uns œwern Kopp, So heeln wi uns op Töntjen op, Un segen jedesmal umhęr, Ob noch de Anner lębndi weer.Mein Gott! mein Gott! un noch ni dot? Int Haar de Schum: wo blev de Hot? Un snappt na Wind, un streckt de Hann': Ton Będn? Dar kumt de letzte an! In Angsten? Ringst du mit den Dod, Wat gift denn noch vœrn grötre Noth? De Ogen to, as schullst du flapen – Un deist se dochen wedder apen.Mein Gott, mein Gott! wa lang, wa lang? Dar is de letzte oppen Gang! – Denken? – du snappst man na den Wind, Un stüttst di wedder op din Flint, Un hollst di op den höchsten Placken, Un hęvst di lank op Tön un Hacken. Ja woll! Ok denkst du en Gesich – Vader sin? Moder ęr vellich? O wenn se wusten! – hol di op! De geit di wedder œwern Kopp! – –Do sehn wi dat de höchste Wog Uns nich mehr œwern Köppen slog, De neegste ok ni – schull vellich ...? De spei man'n bęten int Gesich!Wie harrn wul inn Kalenner funn', De hartste Floth de dur keen Stunn; Doch wuss man nich, wa lang 't al wahr, En Ognblick oder'n ganzes Jahr.Doch richti! langsam keem de Ebb, Wi stunn' babnt Water mit de Köpp, Wi sehn uns an – wi sproken nich – De Een de Anner int Gesich In Angst, de Hoffnung optowaken Unt Starben noch mal dœrtomaken.Doch richti! ja! se sackt! de Floth! Herr, du errettest aus aller Noth!In Büsum lepen, as wi keem', De Junges weg dœr Slick un Lehm, Wi weern ok, as wi uns betrachten, En Paar ton Weenn un ton Belachen. Doch harrn wi lehrt, vun Floth un Welln Is dat am besten in Drögen vertelln. –– »Awer de Hund! wo blev de Hund?« De Hund? – – de verdrunk. Dat weer en lusti Burgelagg, Dat Junkvolk danz de hele Nacht.De schönste Diern un de der danz, Dat weer de bleke mit den Kranz.De Schipper hett de krusen Haar, Dat weer vunnacht dat schönste Paar.»Nu segg mi Hans, un is di't mit? Din Swester ward so bleek un hitt.Nu segg mi Hans, un sühst du wul? He danzt mit ęr, as weer he dull! –Min hartleef Swester, seh doch mal, Din lange Haar fallt los hendal!Ut Haar dar fallt di los' de Kranz, Du büst so hitt un bleek vunn Danz.« –Un as se gungn de lange Strat, Wer keem in Düstern achterna?Un as se gungn de enge Weg, Wer keek to Siden œwert Steg?Un as se gungn int düstre Holt: Do full en Schuss bi'n Norderwold.»Och Broder, nu is grote Noth, Wulf Jäger schütt den Schipper dot!«Se keemn bet an dat Steg torügg, Dar leeg de Schipper opt Gesich.»Vergęv di Gott, wat hest du dan?« »Ik heff de kruse Schipper slan.Dat Gott in Himmel mi vergęv! Ik harr din Swester all to leef!« Man kann ni seggn, wat in en Minschen stickt, Un węten, wat der ut em digen kann. Noch jedesmal, wenn'k dœr de Heiloh fahr Un hier int Sand de Höchden langsam ropkam – He's banni krall, de Pęr hebbt nog to krabbeln – Un so de Pahl toeerst herœwer dukt, Gemähli länger, as man höger kumt, Un eensam as en Karkthorn œwert Moor: So seeg ik jümmerfort de groten Ogen Un wa he ęr de dicken Flechden afsnee – Dennößen keek ik weg, wer much dat sehn? Dat muss Een inne Dröm je wedder vœrkam! Un rein so smuck, un witt, un as en Lamm! Wer kunn dat denken de ęr fröher kenn? – –En Abend kumt der'n Jung bi Anton Flint Un kloppt ant Finster – se hebbt Luken vœr – Dats banni düster un en gruli Wedder – In laten Harst, um Allerhillgen rut – He's jüs vunt Itzehöer Mark tohus kam. He nimt en Licht un lett em inne Dœr. De Jung is banni pulti un verfrarn Un seggt, un bęwert as en Eschenlof: He wull na Süderdik, he weer verklamt, He keem vun Arf, un wull sik dar vermeden; Un darbi fung he snuckern an to weenn.De Jung gefull em mit de groten Ogen. He kreeg em inne Stuv un achtern Aben, Weekharti frag de Fru em, wat em feil, He weer wul ganz dœrnatt, he schull wat anhebbn, Un hal em vun ęr Sœn sin afsett Tüg, Gev em ok hitten Thee un Botterbrot, Un mähli keem he wedder to sik sülm.Nu war he fragt un gev ok flink Besched. He sä, sin Moder weer en arme Wętfru Mit sœben Kinner, he de öllste Jung, Un confermeert, nu wull he ut to deenn. Doch sän de groten Burn, he weer to fin: He wull doch gar to geern sin Lohn verdeenn, Un Moder un de Lütten 'n bęten hölpen, He war sik sur don, harr he blot en Stell.Do seeg de Fru na Anton, fat sin Arm Un sä in pisseln: Och de arme Jung, Wat meenst du, is he nich vœr di to bruken? Un Anton düch, he muss em man beholn; He weer wat fin, doch flink un banni schier, Un al vun Höchden as sin öllsten Sœn. He dach: de's ok noch orri junk un smidi, Wat Eenn versmitt, dat künnt de Twee wul dręgen, Un seggt: He hœp, he war sik orndli nęhm Un nich keen Slöpendriwer warrn un Slüngel, As nu de meisten annern, un ni musen, Un ok ni trętsch un nücksch un unnütt węn: So kunn he blibn, so wull he em beholn.Do lav de Jung vun Himmel bet to Eer, He wull sik nęhm! un hett dat ehrli dan, In sœben Jahr – tum mindsten – wa mi rech is. He weer wat fin, un harr en swacke Stimm, Doch wuss he nett torech, un flink un knębsch, Un harr doch rein son dralle Arm un Been, As krellt un dreiht – wie nömm em Peter Plumm, Doch wenn he't hör, so war he jümmer roth, Un mak, wenn't jiggens mœgli, dat he wegkeem.Sunst gung he mit to Danz un to Gelagg Un smök sin Pip so brœsi as en Junker Un sung un lach, doch jümmer sunnerbar, Un blev ni lang un hö' sik vœr dat Drinken, Ok harr he mit de Dierns nix in Sinn, De faken sän: he leet as holten Hinnerk.Am meisten leep he mi de junge Anton, Un gung mit em to plögen un to graben, Un dav mit em des Abends vœr de Dœr, Lęv ok as Kind in Hus' mit beide Olen. De sän, he weer so fliti un so sauber Un mak sin Saken sülm, un knütt sik Jacken – He harr dat vun de Oberdütschen lehrt – Un Strümp un Mützen vœr sin ole Moder. De schick he ok to Maidag Hür un Allens, Un koff ęr jeden Harst en Swin un so – Genog dat weer en prächti lütten Kęrl!Do kumt enmal int Vœrjahr umme Ostern Vagtsdener in en roden Rock herut Un düd se an na Heide to Session, Un geit vun Hus to Hus un kumt na Anton Un seggt, sin Sœn un Peter schulln sik stelln.Vœr Peter harrt keen Noth, de feil dat Mat, Doch meenn se, Anton muss wul na de Garr, De gröttste Kęrl int ganze Dörp un Kaspel Un stark, he heel en Oss in vullen Lop.Ol Anton war ni gut darbi to Moth Un sä des Abends, as sin Sœn to Hus keem Un Peter: mi is bang, nu ward dat slimm – Un wat de Dener seggt un andüd harr.Mit eenmal fangt de Peter an to huln Un weent un schriggt un seggt: ik ga ni hin, Ik kann un kann ni gan – un wat he seggt. Se stellt em vœr, he harr je keen Gefahr, He schull sik doch ni hebbn as Kind in Dei, Vœr Anton heel dat hart, de muss wul fort. – Dat kunn ni hölpen, gänzli as vun Sinnen: Un wat he schull, un wat he anfang' schull! Se leten em am Ende weenn un jammern, Se harrn to dręgen an ęr egen Last. Do röppt he Anton Sin alleen na Dęl, Un hett mit ęr to snacken un to don ...Den annern Abend löppt dat rund int Dörp, – Vi Söd un Stęgelsch stunn' se still to snacken – Ob wi't all wussen? wa dat mœgli weer! In sœben Jahr! un Keener harr dat markt! Un wat vœrn Diern! un dat vœrn ole Moder, Um blot en grötter Lohn int Jahr to krigen! Un Jeder harr sin Ahnung hatt un Gissen, Un blot ni segn mucht, wat he dach un meen – Man kunn't je hören anne Stimm un Spręken Un sehn, mit Een Oog, anne fine Hut Un an ęr Haar un Wassdom smętsch un smidi ...Genog, dat Nie snackt sik endli old. Un as se man ton Vœrschin keem in Kleeder, Do dach der Keen an Narren un an Drilln, Do funn' se ęr so nüdli un so fein, As harr se nie den swaren Spaden röhrt, Un doch so keit in Rock un blanke Mütz, De bald de dicken Haar ni laten kunn, As stamm se vun en anner Slach un Race.Se reten sik um ęr bi Danz un Beer, Un harrn sik all vernarrt in Anna Blom. Besunners Anton stunn ęr banni na, Un folg ęr op Gelagen as ęr Schatten. – Wi dachen eerst, dat harr wat to bedüden, Und meenn, sin Olen wussen wul Besched, Doch hörn wi nößen, Anton harr sik ütert: Sin He meen, dat gung ęr umgekehrt as Simson, Se harr sik gar to wunnerschön verwandelt; He heel dat mit de Pöppen sünner Flünken, De Fleerlinken deenn ni mank den Kohl ... Un wat he sä. – He harr man gar to rech; Se flog der rum as Goldsmid mank de Swölken. Ik weet ni, wa dat togung bi de Diern! So still un fee – un nu so wild un flüchdi, Un rein as happi op den Danz un Daben – De eerste un de letzte – un en Jagdern Un Lęben – un se blöh di as en Ros'!Gott heff ęr sęli: mi ist rein vertisst, Ik kann dat ni begripen un ni faten. Man schull doch denken: fritt en Worm derin, So hett de Appel fröh en lege Stęd Un schint ni bet na Enn' mit rode Backen –Dats doch ni so! Ik weet ni, wa dat is: Ik heff mal hört, de Minsch is as en Räthsel, Dat Entwęder, wo wi hęrkamt, oder hingat. Se wusst ok wul noch sülm ni, as se gung. Un Keener, de ęr anseeg, harr dat lövt: Dat weer en Kindesmörder – rein so ruhi Ut grote Ogen seeg se op de Welt Op düsse Sid noch eenmal rund umhęr Un dę se Gęv Gott, wenn se se œpent, Dat ęr dat Räthsel licht to lösen ward. To Lunden vœr de Rathhusdœr Geit Herr Jehannis hin un hęr.He geit hendal, he geit herop: Kumt Keen un makt de Dœr em op.He geit wul op, he geit wul dal: Kumt Keen, de em herinner hal.Do stiggt de Hitt em inne Kopp Un iwri geit he dal un op.»Un sta ik denn vœr Rech un Rath As arme Sünner oppe Strat?Un heff ik feilt vœr Volk un Land, Verlang ik Rech na Rang un Stand!Verlang ik Rech na Stand un Ehr, Un wenn't bi Dod un Döwel weer!«Vœr Iwer gnisch he mit de Tähn, Un pett en Hoofis inne Steen.Do geit de Dœr, he rin in Wuth, In Ognblick störtt he wedder rutUn smitt sik inne Hast in Wagn Un lett den Kutscher vœrwarts jagn.Wer kennt den Kutscher oppen Buck? He hett den Hot in Ogen tuck.Veer Hingsten swart ahn Prick un Prack: Wa fleegt de Mahnhaar umme Nack!Wa flüggt dat Für ut Ogn un Steen! Wa flüggt de Damp um Nœs un Been!Wohin? wohin? segg jo ni na! De Marschlüd stat un seht em na.Dat geit na Büsum œwern Dik, Dat geit na Büsum dœr den Slick.Do wis' de Kutscher mit de Swęp, Do teek Jehannis na de Deep.Do jagn se langs den widen Strand, Nix blev der, as en Spor int Sand,Nix blev der, as de Spor in Steen, De kann man noch to Lunden sehn. Ik sprung noch inne Kinnerbüx, Do weer ik al en Daugenix, Dat sän ok alle Nawers gliks: De Jung dat ward en Sleef. Wat schęrt mi all dat Snœtersnack! Ik sing un dreih min Dudelsack, Belach den ganzen Rummelpack, De mi keen Süsselnk gev!Min Vader schick mi hen na Schol, Ik hal mi oft en Puckel vull Un mak den Rekter spitterndull: Min Lex den wuss ik slech. Ik flök den Kram tum Döwel hin, En Prester steek der doch nich in! Mi stunn dat Swart inn Weg.Min Moder leet mi'n netten Knüll Vull Wutteln un kanntüffelpüll; Dat weer ęr letzte gude Will: Ik schull'n Plantasche grünn'. Harr ik man Lust hatt, Gras to mei'n, Ann Ellbagn ran inne Schit to klei'n, Mitn Sack umme Nack den Rogg to sei'n, So kunn ik Goldkorns finn'.kanntüffeln weern der as min Hot, Un Wutteln as min Been so grot, Un Dreck to klei'n in Æwerflot – Dat weer di en Vergnögn! Min Ol sin Sœn de weer ni dumm: Vunt Arbeidn ward man stif un krumm; Ik sett den Knüll in Sülwer um Un tęhr vun min Vermögn.Juchheisa! in en Reiterbüx! Bequaste Stęweln blank in Wichs! Klar is de Kees, de Junker fix! So gung ik denn to Mark. Klei du in Dreck bet œwern Kopp! Din Fru sett di en Spint derop, Un hett se di de Jack utkloppt, So humpel du to Kark!Min Geld is all, min Knüll vertęhrt, De Junker is keen Dreelnk weerth, Min Knęp heff ik vun buten lehrt: Wat schęrt mi all dat Rummelpack! Ik heff min heel Musik um Nack, Ik sing min Leed un mak min Snack Un dreih min Orgel rum. De Wörner Klocken lüd de Prędigt ut. Se summt ut wider Feern un mank de Im, De œwert Feld hin drivt vun Blöt to Blöt. Denn klœtert wücke Wagens langs den Weg: De Pęr sünd nich to sehn int lange Korn, Man blot de Köpp, un Minschen achterhęr, As wenn se sęgeln op en See vun Weten. So jagt se een na't anner wit vœrbi, De Schall un Schin vertreckt sik jümmer wider, Un Allns is wedder still as inne Kark.Dar sitt en Mäden köhli inne Dörnsch, Se's ganz alleen, in vullen Sünndagsstaat. Se sitt un neiht, se kikt ni op un um, Un ökern geit de Arm ęr op un dal. Denn knastert jedesmal dat witte Linn', As reet se't mit de dralle Arm entwei. Se is ok gar ni bu't vœr Scheer un Natel, De Schullern quellt, as wull de Sammtjack bassen, De ęr as gaten op de Hüften fallt, Un dœr de Backen schint de Lębenslust Un glänzt ęr ut de düsterbrune Haar.Se's ok al satt, se lœhnt sik œwern Arm Un kik dœrt Finster langs dat gröne Korn Un langs de groten gęlen Rappsaatkoppeln Int wide Feld, wo noch en Wagen glinstert, Un wo de Luft sik spegelt as dat Haf Un Hüs' un Böm sik weegt as inne Wellen.Man hört keen Starbenslud as blot de Wanduhr. Dat slöppt int Hus un buten slöppt dat Feld. Blot wenn in Drom en Höhnerküken stęhnt, De op de grote Dęl to Middag slapt, So horkt de Kater oppen Lœhnstohl op, Un Müppe reckt sik, un de Hushahn buten Fragt lud wat dat bedü', de Kunsche kullert, Un ut dat Hunnhus kikt en rugen Kopp: Doch hebbt se sik mal reckt un all mal japt, So sackt se wedder ruhi dal to slapen.Dar sünd keen Ogen apen as de twee. Doch kikt de ok herut as wenn se drömn Un wat betrachten inne blaue Luch – Vellich Gedanken, de int Wide dämmert, As man wul hett: dat Hart treckt achterna, De ganze Seel is op en grote Reis' Un swęvt umher un lett een möd torügg. So sackt dat Mäden in sik sülbn tohopen, Dat Kinn in Hand, un stütt de witten Arms, Un an de brunen Flechten spelt de Fingern. – Mit eenmal fangt de Husklock an to rasseln Un sleit in drange Släg' de Middagsstunn: Dat Mäden tuckt tohop un halt en Athen – Un stütt sik wedder ruhi oppe Arms.Doch hett de Klock noch lang ni utvertellt, Dar springt en Dœr op babent Wiserblatt, En Mann herut un makt en depen Diener, En Dremast op, Kneebüxen mit de Spangn: Denn snappt en Fedder in den Kasten binn', Un darmit klingt en ole Melodie, En Menewett ut vœrige Jahrhunnert, So lud un krus un old un wunnerli, Man meen de Kneebüx war der gliks na danzen. Doch merrn inn Triller fleit dat hell un scharp –Dat keem vun buten œwert stille Korn! – Noch mal un noch eenmal as vun en Jäger: Un as en Reh, so fahrt dat Mäden op. Se buckt sik rasch un tisst sik ut dat Linnen, De Backen glöht ęr un de Ogen glänzt, De Bossen geit, man hört dat Hart er kloppen, Un doch is nix vun Angst in all dat Schrecken, Denn as ton Lachen krüselt sik de Lippen. Se süht sik rasch lank Jack un Kleed hendal, Strakt sik ant Haar un deit en Glup int Spegel Un kikt noch eenmal langs dat gröne Feld Mit grote Ogen na en lütten Punkt, De langs den Fotstig babn den Weten treckt, Un mit en Jauchzen klappt se inne Hann' Un flüggt – en Vagel – ut de Sidendœr: De Wanduhr spęlt alleen vœr Mups un Kater. –In Hof is Schatten ünnern Appelbom, De wasst hier hoch as oppe Geest de Böken, Un Krut un Unkrut hebbt der Dęg un Tier. Dar is keen Placken, nich en Stręmel Land, De is besett vun safti gröne Krüder, De as en Sammtdęk oppe Stücken liggt, Ut Gröben rankt un langs dat Water krupt, Um Böm un Port, um Plank un Müern drängt, Un iwri wasst – bet inne Sidendœr.Jüs flog se op! un mit Geschrigg de Höhner, Un Heisters ut de Eschen um de Graff Un ut de Dœr dat Mäden hell int Füer, Un sünner Hot inn hitten Sünnschin rin, – Doch ahn Gewalt, as wat de Vageln makten. Se swęvt in lichten Schritt de Wurth hendal, De Brügg herœwer na den Appelhof Un mank de Büsch un Blöm de Garn hentlank.Do trę en hogen Burschen rut ut Korn In korte Jack un mit en Kluwerstaken. He geit in raschen Schritt noch œwer'n Koppel, Dweer œwert Stück, bet an den Appelhof: Nix as de brede Graff is twischen Beiden. Mit sękern Arms un Ogen sett he an Un deit en Satz un swęvt na anner Sit. Twee Arms un Ogen nęhmt em in Empfang. Dat Glück is still – se treckt sik deep in Schatten. – Summt dar de Im? Sünd dat de Wörner Klocken? – Den Sünn liggt hitt opt Feld, in Garn is Schatten, Dat Korn bewęgt sik lisen op un dal, Un ut den Blomhof kumt en lisen Flüstern. Inn Winter, inn Winter, denn knackert dat Is, De Böm hangt vull Rip un de Koppeln sünd gris, Denn nęhm ik min Scheetprügl un slenker to Lann', Umme Ohren de Pudelmütz un Fusthannschen an.Frenz Buhmann hett Eierbeer, de Kachlabnd is hitt, De Sünn schint int Finster, dat Feld is so witt: Dar knappt wat inn Krattbusch – wat gift dat en Schall! Frenz, gęv mi de Büss, dat ik ok doch mal knall!Oppe Geest is dat lusti! all' Dag oppe Jagd! Dat Hart springt asn Hund, wenn de Knappbüssen kracht! De Has' schütt koppheister, dat Blot spritt in Snee, De Bom schütt den Griskopp, as dę em dat weh.Dœr Moor un dœr Wischen, likœwer, likann, Dœr Strünk un dœr Rüschen, de Stakbusch vœran! De Snee is so witt un dat Is is so blank! Ik glitsch as en Dampwagn de Gröben hentlank.Sitt jüm inne Heid bi jüm Zeitung un Bok, Drinkt Thee mit de Frunslüd, int Landschopshus Grog, Un rędt Politik un spęlt L'hombre un Whist: Ik lach na den Narrnkram, min Flint inne Füst!Heff Knaken as Isen, en Magn as en Pęrd, Bün węli asn Tœt mit't Leid ünnern Steert; Sla'k mal utn Swengel, ik kam wul int Spor: Hurrah! dœr den Krattbusch, dœr Wischen un Moor! Lęben – och! – wa ist ni schön! Dod is wul so swar! Un de Karkhof is so neeg, Dicht an unsen Garn.Seeg ik na de Krüz un Steen, Seeg ik na de Maan, Hör ik sach de Karkenklock Still un truri gan.Och! un dochen rükt de Blom, Un min Hart dat sleit! Süh! un ünnern Appelbom, Süh, mal, wull dar steit!Kumm, dat Lęben is so schön! Dod is wul en Drom. Lat uns œwern Karkhof sehn Mank de Büsch un Blom'. De Welt is rein so sachen, As leeg se deep in Drom, Man hört ni weenn noch lachen, Se's lisen as en Bom.Se snackt man mank de Blœder, As snack en Kind in Slap, Dat sünd de Wegenleder Vœr Köh un stille Schap.Nu liggt dat Dörp in Dunkeln Un Nęwel hangt dervœr, Man hört man ęben munkeln, As keem't vun Minschen hęr.Man hört dat Veh int Grasen, Un Allens is in Fręd, Sogar en schüchtern Hasen Sleep mi vœr de Föt.Das wul de Himmelsfręden Ahn Larm un Strit un Spott, Dat is en Tid tum Będen – Hör mi, du frame Gott! De Borrn bewęgt sik op un dal, As gingst du langs en böken Bahl, Dat Water schülpert inne Graff, De Grasnarv bęwert op un af; Dat geit hendal, dat geit tohöch So lisen as en Kinnerweeg.Dat Moor is brun, de Heid is brun, Dat Wullgras schint so witt as Dun, So week as Sid, so rein a Snee: Den Hadbar reckt dat bet ant Knee.Hier hüppt de Pock int Reth hentlank, Un singt uns Abends sin Gesank; De Voss de bru't, de Wachtel röppt, De ganze Welt is still un slöppt.Du hörst din Schritt ni, wenn du geist, Du hörst de Rüschen, wenn du steist, Dat lęvt un węvt int ganze Feld, As weert bi Nacht en anner Welt.Denn ward dat Moor so wit un grot, Denn ward de Minsch so lütt to Mod: Wull weet, wa lang he dœr de Heid Noch frisch un kräfti geit! De Weg an unsen Tun hentlank Dar weer dat wunnerschön! Dar weer des Morns min eersten Gank Int Gras bet anne Kneen.Dar spęl ik bet to Schummern hin, Dar gev dat Steen un Sand; Des Abends hal mi Obbe rin Un harr mi bi de Hand.Denn wünsch ik mi, ik weer so grot, Dat ik der rœwer seh, Un Obbe meen, un schütt den Hot, Dat keem noch vęls to fröh.Dat keem so wit, ik heff se sehn, De Welt dar buten vœr: Ik wull, se weer man half so schön, As do min Platz vœr Dœr. Se weer as en Pöppen, so smuck un so kleen, Se seet mi in Schummern to dröm' oppe Kneen, Se fat mi de Hand un ik strak ęr Gesicht, Vertell ik ęr jümmer de ole Geschicht:»Dar weer en Prinzessin, de seet in en Bur, Harr Haar as en Gold, un seet jümmer un lur: Do keem mal en Prinz, un de hal ęr herut, Un he war de König un se war de Brut.«Un gau is se wussen, un nu is se grot! Se sitt mi in Schummern noch still oppen Schot, Se hollt mi de Hand un ik küss ęr Gesicht, Vertell ik ęr jümmer de ole Geschicht:»Dar weer en Prinzessin, de seet bi en Bur, Harr Haar as en Gold, un seet jümmer un lur; Do keem mal en Prinz, un de hal ęr herut, Un De Knecht un de Magd, De Schriwer un de Vagt, De Brenner un Brur Holt tosam vun Natur.En Anstriker un en Maler, En Preußen un en Daler, En Bartschęr un en Putzbütel, En Opsnider un en Windbütel, En Slöpendriwer un en Sleef, En Spitzbov un en Deef, Aptheker un en Plasterkaker, En Koppschoster un en Hotmaker, En Tapperduv un en Prüker, En Nœs un en Rüker, En Egg un en Ei: Dat is twee un twee enerlei.Smucke Diern un niet Kleed, Helle Stimm un nett Leed, Vęl Dörst un gut Drinken, Gröne Arfen un rogen Schinken, Grawen Klutz un glatten Kil, Hart Holt un scharp Bil, Raschen Smid un glöni Isen, Bösen Krieg un gut Avisen, Ole Juden un lütten Kram: Dat paßt twee bi twee gut tosam.En Klock de ni geit, En Putt de ni steit, En Daler de ni gellt, En Hund de ni bellt, En Diern de ni fęgt, En Hęhn de ni leggt, En Katt de ni mus't: De letts du bęter buten Hus'.Gedürli Herr un ehrli Knecht, En Zeitung de de Wahrheit seggt, En junge Docter de en Christ, Ol Jümfer de ni wranti is, Avcaten de an Warkdag' będt, En Prester de man Sünndags rędt, Twee Festdag' un keen Æwerdruß, Vęl Fründschop un keen Larm int Hus, Keen falschen Schüllink mank sin Geld, Keen branntig Ahr int Wetenfeld, Un keen kanntüffel mit en Muk, Keen Unfall un en Kellerluk, Fri Wort un gar keen blauen Dunst, De rechte Moth un echte Kunst, Rum Hart, klar Og un sunn Verstand: Dat Krut is rar in jede Land. De Sneierlus De driggt sin Hus, Ol Juchen Snack De driggt sin Pack, De ganze Węk, dat ganze Jahr, Du kikst ni op, so is he dar. Still, min Hanne, hör mi to! Lüttje Müse pipt int Stroh, Lüttje Vageln slapt in Bom, Röhrt de Flünk un pipt in Drom.Still, min Hanne, hör mi an! Buten geit de böse Mann, Baben geit de stille Maan: »Kind, wull hett dat Schrigen dan?«Æwern Bom so still un blank, Æwert Hus an Hęben lank, Un wo he frame Kinner süht, Kik mal an, wa lacht he blid!Denn seggt he to de böse Mann, Se wüllt en bęten wider gan, Denn gat se beid, denn stat se beid Æwert Moor un œwer de Heid.Still, min Hanne, slap mal rar! Morgen is he wedder dar! Rein so gęl, rein so blank, Æwern Bom an Himmel lank.All int Gras de gęlen Blom! Vageln pipt in Appelbom, Still un mak de Ogen to, Lüttje Müse pipt int Stroh.Dar wahn en Mann int gröne Gras, De harr keen Schüttel, harr keen Tass, De drunk dat Water, wo he't funn, De plück de Kirschen, wo se stunn'.Wat weert en Mann! wat weert en Mann! De harr ni Putt, de harr ni Pann, De eet de Appeln vun den Bom, De harr en Bett vun luter Blom.De Sünn dat weer sin Taschenuhr, Dat Holt dat weer sin Vagelbur, De sungn em Abends œwern Kopp, De wecken em des Morgens op.De Mann dat weer en narrschen Mann, De Mann de fung dat Gruweln an: Nu mœt wi All in Hüser wahn'. – Kumm mit, wi wüllt int Gröne gan! Weest du, wat Krieg heet? Lat di dat vertelln! Du hest wul hört von Spanjers un ęr Möern, Wa de sik umbringt mit en Putt vull Bri Un sülsten mit ęt, un tosam crepeert Vœr Wuth un Gif, mit Flöken un mit Będen? Dats Snack vœr Tidverdriv, dat is keen Krieg, Wi hebbt je sehn; dats wat vœr Peter Lügg: So klœnt uns doch keen Löcker innen Kopp! Jüm schulln noch seggn, de fręt sik as de Löwen, De Een de Anner, op bet an de Swänz! Wi Minschen sünd keen Isbarn un keen Slangn, Dat Blot dat kruppt, un Alle hebbt en Hart: En Drüppen Gall, un leep se redi œwer, Verklört dat nich to Black un Kunkelmei; Un ok de Russen mœt ęr Pelz eerst kopen, Un kamt ni as de Seehunn' op de Welt. Jüm meent, dat geit mitünner as de Feldmüs: Denn kriggt dat Volk en Schur un mutt sik umbringn, Un störtt int Water, wenn't keen Katten gift. Nę! nę! dats nich so lich! Dat Lębn is söt, De Dod is bitter, steit al inne Bibel, Un Minschenslachten ward min Dag' keen Handwark. Wo liggt dat Land mit luter Schinnerhannes? Nę! nę! wi hebbt uns trocken, as de Schap Vœrt Slachtermess. – – Wat Recht is mutt hendœr. Na, denn man los! – – En Ęsel bliv to Hus!Doch as de eerste Boßel op uns tokeem Langs de Chaussee as op en Kegelbahn: Toeerst en Blitz – he kumt! he kumt! dar wippt he! Twee – dreemal – as en Hadbar, de der opflüggt – Do sprungn wi all koppheister inne Gröv. Dennößen ward man't wennt, as hör't derto: Man süht em kamn, un wahrt de Kopp to Sit Un kikt em ruhi na, vœr wen he makt weer: Wer störtt, de liggt; wie Annern blivt der na. Am slimmsten is dat Jammern un Geschrigg Vun Minsch un Veh, un denn dat Wort dertwischen, Als drev man'n Koppel Ossen rop na Hamborg. –Wi harrn so Een, – en lütten grisen Kęrl, Verdrögt un mit son fludderigen Bart, Un krœkli int Gesich as engelsch Ledder, Alln olen Hund mit luter lose Tähn: Doch harr de Kęrl en Stimm, dat weer wat gręsigs! Dat keem der rut, as keem dat ut en Tünn, Glikgülti, as de Kęrl de Bückeln utröppt: »Karree!« Wi drängn tohopen in den Weg Vun Wall to Wall, de Schullern anenanner, De Banjonetten vörwarts as en Hękel: »Nu stat un lat se kam!« – Du lewe Gott! Dar keemn se an – ik warr dat nie vergęten! Dit fürchterliche Rummeln vun de Pęr! Dargegen weer dat Scheten nix as Knappern; Un œwer allens rut de ole Grise, As weert de Stormklock: Jungens! fast! stat fast! En Larm, as full de ganze Welt tohop – Un dochen leep dat lisen langs de Reeg: »Man still, man still!« as weer dat inne Kark.Do keemn se langs den Weg as keem de Floth, Un Pęr un Minsch un Köpp un Arms un Säwels, As wülter sik en Wagg den Strand herop: Dat Dats all een Klumpen vuller Schum un Wuth, De Pęr as rasend, un de Minschen baben As flüggt en Koppel Kreiden vœr en Storm. De armen Lüd! – wat hölpt? – se mussen raf. Wi stunn' as Pahlen – »Für!« dar fulln se hin, As puß en Wind dat Hackelsch vun en Dęl.Wer störtt, de liggt; wi Annern blivt der na Un gat der stramm hendœr, dœr Dick un Dünn Un Küll un Hitt – de Hitten is dat Slimmste, Wenn man vœr Dörst nix Anners denken kann. Denn geit man redi drömn mit waken Ogen Un süht un hört un denkt man jümmer: Water! As leep dern Bęk, as hör man'n Watermœl, As heel en Kind en Schal hin – rein so kold! Du langst mit beide Arms – un weest, du drömst – Un snübbelst dümmli op din egen Föt, Un denkst, dat gei ni an, dat föhrt na't Dullhus, Du must der gegen an, du must di węhrn, Du must wat snacken mit din Kamerad: – Wa wunnerli! Dar will keen Stimm herut! Du seggst: Dats banni hitt, un wat du seggst – Doch hörst du't sülm ni – rein as inne Dœs – Dat sitt di fast inn Hals, dat is as Ledder So stif un drög: dat rummelt as en Stęwel. Un rein in Angsten fahrst du ut den Drom – »Wat feilt di! Jung! segg an! wa sühst du ut!« »Nix! nix!« ... em lopt de Ogen innen Kopp, He süht sik hasti um un grippt de Luch, Un springt, as weer he rasend, gegen Wall, Un störtt torügg ... De liggt – un wi mœt wider.Doch keem dern Sot, so sprungn wie schier herin; Versupen oder drinken – dat is Eens – Dat Water inne Trœg, de Köpp int Water, As sugt de Mireems an en Syropsdrapen, So vęl der Platz hebbt, stękt de Steert to höch; Un rippt un röhrt sik ni, as weern se anpękt, Un güttst du ok en Ammer babn derop.Dats eenerlei – wat Rech is mutt hendœr! Man los! man los! – En Ęsel blift to Hus! Barfot int Sand, inn raschen Schritt, Den glatten Platen kridenwitt, Stramm opschört den Linnwullenrock, Um Liv so knębsch asn Pitschenstock – Man kann ęr flödi mit de Hann' Vun een Hüft na de anner spann' – Den eenen Arm so keit inne Sit, As wenn man'n Öhr vun'n Theekann süht, Umn witten Hals de gröne Drach: En Diern, dat di de Ogen lach!En Strohhot mit en breden Rand, Umt runne Kinn en blassroth Band; Dat brune Haar inn dicke Tut Kikt jüst as ünnern Sünnschirm ut. De Ammers klappt bi jeden Schritt, De mischen Kęden klœtert mit, Un denn int Seel en lütten Kętel De rasselt as en Bund vull Slœtel. Se's fröh to Been, dats Sünndagabnd, Ęr Schatz will na de Koppel kamn; De nimt ęr nös de Melkdrach af, Se spęlt de Dam un stręvt vœraf. –He sitt un smökt opt Heck bi'n Wall Un kikt al lang' den Snittweg dal. Sieh an! dar blitzt se achtern Knick Un dreiht herop in Ogenblick. Se driggt de Drach so steil un nett, Asn Leutnant nich sin Epaulett, Un smitt de brune Arm so keit, As keen Mamsell opt Pęrmark deit. »Ja, dat mag'k lidn, so hest du't drapen!« – He hett al Dor un Sleetbom apen.Ęr Drach un Ammer sett se dal, De Hot hangt op den Heckenpahl. Nu stiggt se dœr dat lange Gras Un schint so witt un hett son Hast Un singt so nüdli ünner de Koh: De Melk sus't sach den Takt darto. Denn schümt de Ammers vull un vuller, Un rattsch! hett Hans se oppe Schuller, Un œwerglückli walzt se beid Mit Snack un Lachen na de Heid.Kamt ęr ok vęle Herrn tomöt Un seht ęr na de bloten Föt Un glupt ęr nœswis ünnern Hot – Ward se ok eerst en bęten roth, So denkt se doch: Wat de wull meenn? Ik bün so gut as anner Een! Un lusti hüppt se œwern Weg, Kikt in en Koppel œwert Steg: »Wullt mit, min Anna? büst al klar?« Un sieh, min Anna is al dar!Un'n bęten wider oppen Weg Stat al'n paar annere torech. Un wat vœrn Gröten, wat vœrn Pappeln, As hör man'n Koppel Aanten snappeln! Un noch mehr frische kamt darto, Bet na de Heid hin geit dat so: Je körter ward der lange Weg, Je länger ward de korte Reeg.Bi de Raustęd is dat gar en Jagd, As wenn int Moor de Kukuks lacht. En Jede smitt ęr Drach heraf, Denn pett se eerst en Hopsa af. Orchester hebbt se jümmer glik: Wer sitten geit, de makt Musik, Polkas un Dänz vun Strauß un Lanner Un Truerleder mank enanner.Herrjemine! kumt jüst en Snider Inn feine Büx mit dünne Glieder! De kriggt denn noch en Dręsen mit, Wa he en acht Dag' nog an hett. – De Klock sleit sœbn, un mit den Slag Löppt Jede na ęr egen Drach, Hangt sik se um, hakt in, hęvt op – Un ferti is de ganze Tropp. Een Kęd de ganze Stig hentlank! Un vœrwarts geit dat mit Gesank: »Der Sultan is ein armer Mann ...« Gewis, seeg he son Blomkęd an! Inn Cotillon un Reegendanz Makt unse Dams keen solken Kranz.Doch inne Heid ritt he vuneen, Un bald geit Allens Een bi Een, De dœr den Hof, De um de Eck, Dar twee tosam no'n lüttje Streck, Nu De int Hus un De inn Stall, Du steist alleen – un dar ist all! »gau to, Jung! stick de Fork hier in de Eer! Man düchtig deep! süh so! – un dar de anner! Un hier de Knüppel dœr de Tinn! – De Harken – Das recht – man so schreeg œwer an den Törfklot!« Grotvader wis' un arbei' mit de Hann', As he dat seggt, un harr dat hild un ili; Doch weern de Been so gau nich as de Mund, Se weern al stump un stif, de Waden dünn, De Kneden krumm un bęwri mit ęr Spangn. He stunn un röhr de Schoh ni vunne Stell, Un heel de Arms vuneen, as wenn he tolang, Un seggt: »Ik will en Dutten Hau derop leggn!« Doch keem de Jung em flink un rasch tovœr. »Süh so! Das recht. – Dat ward je'n gruli Wedder!« Un darbi trock he an sin breden Hot Un schov em inne Nack un krau den Griskopp Un rich den olen krummen Rügg tohöch – »Du lewe Gott! dat ward je düstre Nacht! Ik dach dat al; wa weer dat swul un brüddi, Un wa de Flegen steken dœr de Strümp! Jan Hinners schull dat För man lerri laten; He kumt ni vunne Büt, so brickt dat los. Bi Möldorp un int Westen ist noch hell –« He dreih de Rump un röhr sik ni vun Placken – »Doch liggt dat oppe Geest je gnęterswart, De Wulken hangt hendal bet oppe Höchden, In Hastedt is de Thorn man kum to sehn. Süh an, de Wulk! dat is en Buttelsteert! Wo de hendal langt, bringt se ok nix Gudes. Dar geit't al los! Süh, wa dat stufft un dreiht, As wenn de Hadbarn inne Hęben swęvt! Das luter Dack un Reth – du lewe Gott, Dar is wul'n halwe Schün to stuben gan! Un wa dat sus't! Aha! dat sünd al Hagel! Wa se dar danzt! – Krup ünner – so man to! – Ol Nawer Springer löppt ok al in Draf; Wat makt he Been! süh an! he kann nich rœwer – Dar kumt he rut – he hett en Stęwel vull – Wi ward to old, dat geit ni mehr, Herr Nachbar, Krup He man ünner, hier's noch Platz vœr Een. Ik denk, dat Wedder jagt wul bald vœrœwer. De Hageln sünd to hart vœr ole Knaken; Se rasselt mi as Arfen oppen Hot!« Un darbi fallt he vœrwarts oppe Hann' Un krabbelt langsam rinner inne Hütt, Un sett sik bi de Annern inne Reeg, De Been vœrut un mit de Rügg ann Törfklot.He fol de magern Fingern op de Kneen Un keek, as wenn he będen dę, umhöch. Wat weer't en old Gesicht! un blid un würdi, Mit depe Folen un mit blaue Ogen. De Jung, en Bengel vun en Halfstig Jahr, Mit ębn son blaue Ogen as de Ole Un fine blanke Hut, goldgęl verbrennt, Seeg na em op – do leih en hellen Blitz Un lüch de beiden bleekli int Gesicht.Dat seeg mal egen ut! De Ol so ruhi, De stumme deepe Eernst in alle Folen, Un in dat blanke appelgęle Antlitz, As mit en Stot, de flegen Kinnerangst – Un dochen, keek man Beide recht int Og, So kunn man sehn, dat weer desülwe Snitt, Un as de Tiden noch de Ol ni rakt harrn, De Schritt vœr Schritt en Fol un Runzel drückt Un mit de sware Last de Knaken bögt, Do weer dat ol Gesicht wul jüst datsülwe, So glatt un blank, mit gęle Lucken rum: Grotvader weer dat mit sin Kindeskind.De Hageln danzen lusti vœr de Hütt Un slogn de nakten Pocken, dat se hüppen, Un spęlen inne Feern as witten Schum Int gröne Gras un op de blanken Gröben. Doch keek man dœr den Ręgen rop na't Holt, So weer't as harr man'n Platen œwern Kopp, As keek man dœr en Sęv ut fine Pęrhaar, – Wat man wul deit, wenn Moder backen will Un man dat Sichtüg gau vun Nawersch lehnt, Denn ward dat Allens grau un stręki düster – So weer dat ok, wenn man de Geest betrach. Dar hung en Dunst derœwer as en Flor, Un all de roden Melkköh warden grau, De kuri tostunn' mit den Kopp na Eer Un mit den krummen Puckel gegen Wind. Wa sus' dat œwern Kopp int dröge Hau, Un leep in striken Strom un grote Drapens De Spilen lank un blubber anne Eer! Sogar de Stimm war wunnerlich un düster, As ut en Imkorf, wenn de Ole snack. Dat weer binah, as leeg man inne Dei, Un hör wa Moder sachten Wiwi sung, Wat jümmer sachter, jümmer warmer war: Man hör dat knapp, man föhl dat Hart al slapen, Man dę' de Ogen drömi op un to. Do swunk se hin un hęr, de Bœn bewęg sik, Man seilen af – un Allens weer vœrbi.Ol Nawer Springer nül ok ganz in Dutten Un trock de Plinken slapri op un dal. Doch keem der'n Slag, so hal he'n depen Athen Un reet de Luken apen as en Schündœr Un sä: Du großer Gott, dat is je gręsi! Grotvader snack, as rę he mit sik sülm; De Junge hör em half, un half dat Dunnern In Angst; doch reep der'n Kukuk oppe Hütt, So harr he ok wul Lust hendœr to gripen Un gau de Lacherduv ant Been to faten. »Wa drœhnt dat langs de Höchden«, seggt de Ol, »Un murrt un knurrt vun Westen gegen an, As wenn sik Haff un Hęben wat vertelln Un wulln mal hörn, werkeen de deepste Baß harr. Ik hol dat mit de Luft; de See is gruli. Un wenn man oppen Dik bi Büsum steit Un denn de Waggen all hemdsmauden kamt, De een de anner wüthi oppe Hacken, Un as en Slang, so wit de Ogen reckt, Grisgrön de ganze lange Dik hentlank, Mit eenmal gräßli an den Steenwall dunnert – De een is noch ni weg, so kumt de anner, In grote Paltens flüggt de witte Schum, Un hoch derœwer fleit de Ręgenpipers, De Mewen lacht, de Kiwitt schriggt un schellt: Dat is en Larm, man kann ni hębn noch hörn, De egen Stimm verdunst as ünnern Dęk. Ik weet ni, wa se't utholt in de Hüs' Dicht achtern Dik – de Schum flüggt anne Finstern. Man kann sik doch an Allens wenn' un wöhnn! – De ol Jan Schipper hett mi oft vertellt, Man hör int Bett de Schępswach dœr de Schösteen, As fahrn se dribens baben œwer hin.«De Lüttje seet un dröm un hör em to, Und seeg em an mit grote apen Ogen. Dat weer em meist, as hör he sülm dat Haf, Wenn Obbe mummel un de Ręgen palsch, Un Nawer Springer jümmer deper snurk, Bet wedder'n Blitz dat Dröm un Slapen stör, De ganze Gegend witt un bleek belüch Und denn verswunn – de Ogen weern as blind, Dat Dunnern keem un Nawer Springer jap, Un Obbe fung sin old Vertellen an.»Am leefsten bün ik buten un opt Feld; Bi'n Wedder is mi't inne Stuv to eng. De Lüd hebbt jümmer Angst, wenn se alleen sünd, Un sünd se binn', so sünd se mall un krœti. Ik bün ni bang, doch kann ik ok ni hebbn, Wenn bi'n Gewitter lacht un schrachelt ward. Mi dünkt, uns Herrgott hett dat Rik alleen, Un wenn he snackt, so schulln wi Annern swigen. He snackt je doch ni alle Dag' mit uns, Un wenn he't don schull, wi verstat em nich: So mutt he wul mitünner'n Machtwort spręken.Dat is mi as de Orgel inne Kark. Ik weet dat noch, wat harr ik banni Lust, Un frog min Vader oft, bet he am Ende Mi mal ann Sünndag na de hogen Stöhl broch. Do seeg ik denn de graue Organist, Wa he dar mit de Fingern pick un teek, Un darmit drœhn dat, dat de Seel Een bęwer. Wi kamt wul ok mal na de hogen Stöhl Un seht de Organist, de dar nu spęlt.Min Vader lee ni mal, wenn't leih un wedder, Dat wi eenanner wisen, wo dat weer. He sä: dats vęl to grot vœr Minschenfingern; Wat reckst du mitten Arm? schall he em afslan? Sogar wenn wi uns Abnds den Wagen wis'ten Un wa he jede Nacht um Karkhof fohr, So sä he: Lat dat na, nückt mitten Kopp: De Hęben is to hoch vœr unse Arms.Ik weet ni rech, de Minschen sünd nu anners. De Furcht is weg un darvœr hebbt se Angst. Wi gungn ni geern in düstern œwern Karkhof, Doch bi'n Gewitter jümmer drist to Feld. Uns Herrgott kann uns finn', wo wi ok sünd. Se stat nich ünnern Bom, se meent, dat drippt se, Un haut de Böm doch dal vœr lumpen Geld: Denn denkt se nich, uns Herrgott kunn se drapen, Un hett doch wassen laten, wat se umsmit. De ganzen Hölter swinnt Een vœr de Ogen. Ik kann't noch denken ut min jungen Jahrn, Do weer de ganze Geest noch vull vun Eken. Dat dare Lock, hier dweer hendœr na Schruben, Is eerst vœr wücke Winters apen kam. Wi segen do vunt Moor ut nix as Böm. Ik weer dat anner Vœrjahr rein verbistert, As ik dat nakte, kahle Dörp der sehn kunn. In Hægen op min sęli Vaders Stęd Dar reck de dichte Wold ann Appelhof. Wi gungn man dœr de Kœk, de Sot vœrbi, Ant Imschur bi de Stickerbein na't Backhus, Dar hung en groten Ellhorn merrn derœwer, Dar weer uns Spęlplatz vœr de swarte Dœr Int gröne Gras, dar leep de Bęk vœrbi, Un œwert Stęgelsch weer man glik int Holt. Wat gev dat dar int Vœrjahr all to kiken Mit all de Blöm un all de grönen Krüder, De Ranken un dat Maas un Pockenstöhl! Dat rük so grön, dat raschel in de Blœder, Un wi vertelln uns allerlei Geschichten Vun Giftblöm un de Slangenkönigin Mit Minschenstimm un mit en golle Kron, De lę se wul en Melkdiern oppen Platen, Wenn se ęr gut weer: awer weer se dull, So fat se sik den Swanz int Mul un rull sik Un tründel as en Rad ęr achterna. So maken wi uns sülm am Ende gruli – Du lewe Gott, wat hebbt son Jungs vœr Knęp! – Un meenn se keem, un heeln de Arms umhöch Un petten denn hochbeenti dœr dat Slangkrut Un segen nix as Sünndrang oder Snaken.«»De Wulken ward al dünner,« seggt de Ol Un kikt herut un lœhnt sik wit vœrœwer: »Bi Schruben schint de Sünn al oppe Heiloh, Doch gift't bi Ollerah noch düchti Hagel, Dar gat de witten Strahlen lik hendal, Ok grünzt de Dunner dar noch jümmer fort. – Dat swänzt sik op int Norn, dar ward dat stręki; De Buttelsteert is wat na't Osten gan Un hangt bi Hastedt as en Windelbom. De Schippers seggt, de treckt sik hin na't Water, He drift wul allnagrad de Eider rop. Wa ward he witt! – Dar stiggt aln Lurk tohöch! Ik löv, wi hebbt dat dullste Schur wul hatt.«Un darmit kruppt he vœrwarts oppe Hann' Un stickt den olen Griskopp, as he snackt, Un na un na de Schullern ut de Hütt, Un stęhnt un treckt de stiwen olen Been Denn achterna un allnagrad tohöch, Un kikt sik rum un steit in warmen Ręgen. De Lurken singt em lusti œwern Kopp, De Dunner murrt noch sachden in de Feern, Ol Springer liggt un slöppt, de Nœs in Bossen, De Jung is half in Drom un half int Waken, As Nawer sagt un Obbe buten klœnt Un as dat köhli in den Ingank treckt. He wuss ni recht, weer he int Holt bi Hœgen Un seeg de Bęk, de Grasplatz un de Dœr, Un rük dat dar na Blöm un Pockenstöhl Un Slangkrut? oder leeg he achtern Dik Un weer int Bett un hör de Waggen palschen Un œwern Kopp de Schępswach dœr den Schösteen, Un seeg de Sęgeln inne graue Feern, Un wit, wit weg dat Land mit alle Wunner: – Denn vœr em stunn der, as en Bild in Rahm, En Mann mit graue Haar, den Hot in Hand, Un wücke Drapens lepen langs de Backen, – He wuss nich, op he ween un wat dat weer, – De seeg mit blaue Ogen rop na'n Himmel, Un um em rum un gegn dat gröne Holt In widen Bagen stunn der still un schön In alle Farben, de man denken kann, En Ehrenport vun een Höch na de anner.De Ole teken mit den Hot herum Un seggt: Kumm rut, min Jung, dat is vœrœwer! Wi wüllt to Hus. Dats Firdag vœr vundag': Uns Herrgott ruht; to morgen gift dat Arbeit. Lat mi gan, min Moder slöppt! Lat mi gan, de Wächter röppt! Hör! wa schallt dat still un schön! Ga! un lat mi smuck alleen!Süh! dar liggt de Kark so grot! An de Mür dar slöppt de Dod. Slap du sund un denk an mi! Ik dröm de ganze Nacht vun di.Moder lurt! se hört't gewis! Nu's genog! – adüs! adüs! Morgen Abend, wenn se slöppt, Bliv ik, bet de Wächter röppt. Ol Büsen liggt int wille Haff, De Floth de keem un wöhl en Graff.De Floth de keem un spöl un spöl, Bet se de Insel ünner wöhl.Dar blev keen Steen, dar blev keen Pahl, Dat Water schœl dat all hendal.Dar weer keen Beest, dar weer keen Hund, De liggt nu all in depen Grund.Un Allens, wat der lęv un lach, Dat deck de See mit depe Nach.Mitünner in de holle Ebb So süht man vunne Hüs' de Köpp.Denn dukt de Thorn herut ut Sand, As weert en Finger vun en Hand.Denn hört man sach de Klocken klingn, Denn hört man sach de kannter singn,Denn geit dat lisen dœr de Luft: »Begrabt den Leib in seine Gruft.« Ik weer mal junk un schön, Dats nu ni mehr to sehn. Ik harr de Rosen op de Back, Ik harr de Lucken um de Nack; Wa weer ik junk un schön! Wa weer ik junk un schön!Ik sung vœr Lust un Moth, Ik sung vœr Kleen un Grot, Un Alle, de mi hörn un sehn, De sän, ik weer so junk un schön. Wa harr ik Lust un Moth! Wa harr ik Lust un Moth!Ik dach ni an de Noth, Ik dach ni an den Dod. Vun Mark to Mark, vun Hus to Hus, Und wo ik keem, dar weer't en Lust: Wer dach wul anne Noth? Wer dach wul an den Dod?Ik sing noch jümmer fort, Un krup vun Ort to Ort, Un wenn ik sing vun Lust un Lev, Wer fragt mi nu, warum ik bęv? Ik sing man jümmer fort, Ik sing man jümmer fort. Se is so frisch, as weert en Tulk, Se is so licht, as weert en Wulk, Se is so flink, as weert en Swulk, Un krall as Flissendrath. En Wichel is ni half so slank, En Pappel is ni half so rank, Un nich en Bark so witt un blank, As se in Sünndagsstaat.So hüppt en Steilitsch langs de Heid, So springt en Elamm op de Weid, Un de se süht, de hett sin Freid, Un kikt sik redi dun. – Ik bę di, hö din Ogen, Fründ! Se's doch as all de Annern sünd, Se dreiht sik as en Küselwind – Un wupp di! liggst in Tun. Schön Anna stunn vœr Stratendœr, Vœr Stratendœr, De Fischer gung vœrbi: Schön Anna knüttst du blaue Strümp, De blauen Strümp, De knüttst du wul vœr mi?»De Strümp de kriggt min Broder an, Min Broder an Wul op de blaue See; Du makst je sülm din Nett so grot, Din Nett so grot, Un Strümp bet anne Knee.«Min Nett dat mak ik grot un wit, So grot un wit Man vœr de dumme Stœr: Du knüttst din Strümp so fin un dicht, So fin un dicht, Dar geit keen Seel hendœr.Schön Anna, knüttst du fine Strümp, Son fine Strümp, Un knüttst du se so blau: Dar fangst du all de Fischers mit, De Fischers mit, Un weern se noch so slau. Dœr Busch un Brok to snękeln, Mi in de Sünn to rękeln, Dat sünd min besten Tœg; Un mank de Blöm to dangeln Un oppen Knüll to rangeln, Dat is min gröttste Hœg.Inn Krattbusch mank de Böken In Schatten liggn un smöken, Dat is min Husbedrif; Un lingelank bi'n Quellborn To drüßeln ünnern Sleedorn, Dat quickt mi Seel un Lif.Wa nett dat Water risselt, Wa sach de Blœder pisselt, Wa rükt dat Holt so grön! De Droßel fleit so nüdli, Ik reck mi so gemüthli: Wa is dat wunnerschön!Un ward mi oppe Duer Dat Utraun gar to suer, Un geit de Sünn to Beer: So stopp ik noch en Brœsel Un schumpel na min Kœsel Un denn – na denn ni mehr. Min zuckersöt Suschen, wat wullt du di grämn? Kumt Wihnachten wedder, so will ik di nęhmn! Wüllt Pępernœt kopen un Hasselnœt knacken, Un so'n groten Koken ut Deeg wüllt wi backen!Min zuckersöt Suschen, nu gräm di ni sehr! Denn ward wi mal öller, so danzt wi ni mehr! Denn schrapt wi den Grapen, denn schrapt wi dat Geld, Denn gat wi mit so'n lange Näsen to Feld!Min zuckersöt Suschen, nu gräm di man nich! Ik heff noch dree Süsselnk, dat weest du man nich! Dree Süsselnk un Dreelnk, un so'n groten Hot! Un'n grishempen Geldsack, noch eenmal so grot! Wa möd un wa slapri, Ik sol noch de Hann': Ik weet ni – wat bę ik? Ik denk an Jehann!Wa möd un wa slapri, Un düster de Nacht: Ik seeg em mit Ogen, As stunn he un lach.So blid un so fründli – Och! mak ik se to, So süht em min Hart noch, As lach he mi to.Ik dröm wul int Waken, Ik weet ni, wosück: Ik weet ni, schullt Sünn' węn? – Och nę! das dat Glück! Still as ünnern warme Dęk Liggt dat Dörp in witten Snee, Mank de Ellern slöppt de Bęk, Ünnert Is de blanke See.Wicheln stat in witte Haar, Spegelt slapri all de Köpp, All is ruhi, kold un klar, As de Dod, de ewi slöppt.Wit, so wit de Ogen reckt, Nich en Lęben, nich en Lut; Blau na'n blauen Hęben treckt Sach de Rok nan Snee herut.Ik much slapen, as de Bom, Sünner Weh un sünner Lust, Doch dar treckt mi as in Drom Still de Rok to Hus. Ade, ade, de Summer geit! Ade bet tokum Jahr! Ade, ade, de Blœder weiht! Nu ward dat Hart mi swar!Ik heff wul sungn en schöne Tid, De ganze Summer hin; Nu reis' ik fort, nu reis' ik mit Nan Süden, na de Sünn! Küken neiht ut, Küken neiht ut, Dat is keen Gu ...den!Kronen von Gold sind eitel Schein, Krone des Lebens ist Liebe allein! De ol Peter Kruse De hett en Karbuse, De hett en Karbüßel, Dar sitt he in Drüßel, Dar sitt he un slummert, De Abend de schummert; Denn huelt de Wind, Denn tuelt dat Kind, Denn ward Peter Kruse Asn Muse geswind!De ol Peter Kruse De hett en Karduse, Dar hett he en Pack in Vun Petum Toback in. He stoppt sik en Brœsel, He pafft in sin Kœsel, He sitt to karmüßeln, He lœhnt sik to drüßeln: Doch hört he den Wind Un röhrt sik dat Kind, So kumt Peter Kruse In Suse geswind!De ol Peter Kruse De hett en Kapuze, Is rug as en Pudel, Is spitz as en Buddel, Un weihet de Wind Un schreiet dat Kind, So kumt Peter Kruse Utn Huse geswind! De Dag geit to Rau, Opt Gras liggt de Dau, De Wulken ann Hęben ward roth. Dats Allens so still, Ik weet ni wa'k will, Ik löv, mi is truri to Moth.De Pock quarkt int Rohr, De Voss bru't int Moor, Un wit inne Feern schallt Gesank. Min Hart stiggt to Höch, Ik weet ni, wa'k seeg, De Thran lopt de Backen hentlank.Dar achter de Weid Wit œwer de Heid Dar schimmert ann Himmel en Mœl: Dat is mi, as weer Ik dar vœr de Dœr, Un seet oppen Mœlnbarg un spęl.Denn seeg dar Een rut, Den kenn ik so gut, Den seet ik so oft oppen Schot; De Steen leep un klung, De Mann seet un sung, Ann Hęben de Wulken weern roth.Do weer ik noch kleen, Nu bün ik alleen, Wull weet, ob de Ol dar noch steit? De Luch is so luri, – Dat Leed is so truri: Gottlof, dat de Mœl doch noch geit! Grotmoder nült inn Lœhnstohl Un hollt de Huspostill. Ik weet ni, wat de Olsche Nu jümmer lęsen will!Se kikt sik dœr ęr Brillglas De Ogn noch redi blind. Se is noch orri stręwi, Doch lang ni mehr keen Kind.Vunmorgens is se gänzli Verbistert un verbas't, Se süht ni, dat de Müppe Ęr anne Rocken tas't.Se markt ni, dat de Kater Ęr inne Nachmütz slöppt Un de kannarjenvagel Ęr oppe Fingern löppt.De Sünn schint doch so fründli Un makt ęr Backen roth: Du lewe Gott in Himmel – De Olsche ... de is dot! Ei, du lüttje Flasskopp, Ik fręt di vœr Leev op! Wat hest du vœrn Pusbacken, Noch söter as Twebacken! Ei, du lüttje Flasskopp, Ik fręt di noch op! –Ei, du lüttje Wissnut, Wa börst du din Hans ut! De Tung geit as en Lammersteert: Din Hans is keen Dreelnk weerth. Ei, du lüttje Wissnut, Wa schellst du mi ut!Ei, du lüttje Witt-Tähn, Wat mag'k di geern dull sehn! Wa se plœtert as en Kaffemœl, Wa se klœtert as en Möserstœl! Ei, du lüttje Witt-Tähn, Wat mag'k di geern sehn!Ei, du lüttje Keithahn, Wat kikst mi kasprat an! Kumm, wullt mi to Kopp flegn? Ik heff noch keen Düt kręgn. Ei, du lüttje Keithahn, Wat kikst du mi an!Ei, min lüttje Annameller, kannst mi afwischn asn Briteller, kannst mi utwrengn asn Fatdok, Inne Eck stelln asn Handstock. Ei, min lüttje Annamedder, Ik bün slantig as en Dok! Nu seh den lütten Brœsel, Wa he dar smökt un smackt! He pafft je vœr den Kœsel, As wenn en Lüttjmann backt.Wa smeckt de Pip wul prächti! Wat makt he'n schewe Snut, Un suggt tohöch, un mächti Spiggt he denn sitwarts ut.He is vœrwahr en Knęwel! Veer Fot un doch keen Knast. Wa blank is nich sin Stęwel! De Föt so rech vœrdwass!Veerschröti – as en Snider, Wallbeenti as en Tachs, Mit Swęwelstickenglieder, Mit Keben as en Lachs.Hett Ogen rund as Hagel, En Farv as Bottermelk, He danzt di as en Vagel, Un supt di as en Elk.Hemdsmaun, un ęben hękelt, De Börsten in en Tut: Süh, wa he wichti schrœkelt, As dach he Böker ut!He lett de Stęweln glinstern Un blas't den Rok inn Wind. – Jüm Dierns in de Finstern, Kikt jüm de Ogn ni blind! Dat is en scharpen Wihnachnabnd! Greetdort kik mal nan Kachelabnd! Grotvader früsst uns sunst noch dot, Em ward vœr Küll de Näs al roth.Och, lat He nu de Weeg man stan! He schull man hier nan Lœhnstohl gan! – Süh so! nu is de Stuv al rein, Un fęhlt der nix, as Sand to strein.De Finstern tuckt un muckt sik ni, Wi mœt noch rein mit't Fürfatt bi! Wa knarrt de Snee! Wats dat vœr Een? De Frost makt idel flinke Been.Dar kumt de Sünn! se's füerroth! Wenn de man hölpt, so hett't keen Noth. Süh an! de Ecken schint al blank Un drippelt oppe Finsterbank.De Böm hebbt all ęr Winterkleed, Dats witt, so wit de Ogen seht. Man blot de Bęk int Wischenland Is as en Spegel an de Wand.De Armn sünd richti al to Gang! De Nachts ni warm liggt, slöppt ni lang. De lütten Dinger krupt so krumm Mit Hannschen an un Döker um –Och, een lütt Seel fangt an to weenn, Dats richti truri antosehn! Un so unschülli un so smuck, Vœr Mitlidn ward dat Hart Een buck.De Wächter hett sin Stutenaarn – De ward ok öller mit de Jahrn. Sin Festleed bęvt de Strat hentlank, As sung he sülm sin Graffgesank.Wenn he hier rinkumt mit sin Korf, So fragt em mal na Holt un Torf, Un gęvt em man en Stuten mehr, Wenn't wul de letzte Wihnacht weer!De Tid geit rascher as en Drom: Eerst krigt wi sülm en Wihnachtsbom, Denn kamt uns Kinner an de Reeg, Denn sitt Grotmoder bi de Weeg.Un ehr wi opkikt, sünd wi old, Un ehr wi umseht, sünd wie kold, Un Wihnachn kumt un geit inn Draff: Uns deckt de Snee int depe Graff. Nu mak mi nich dart Hart so buck! Un lach doch mal! un frei di mal! An Hęben singt de Lurken smuck, Int Holt de Nachtigal.Wat sühst du deep int Abendroth? Dat Gras is grön! un Blöm de Füll! De Vageln singt ut Æwermoth, Un du büst bleek un still. Se keem ant Bett inn Dodenhemd un harr en Licht in Hand, Se weer noch witter as ęr Hemd un as de witte Wand.So keem se langsam langs de Stuv un fat an de Gardin, Se lücht un keek em int Gesich un lœhn sik œwerhin.Doch harr se Mund un Ogen to, de Bossen stunn ęr still, Se röhr keen Lid un seeg doch ut as Een de spręken will.Dat Gręsen krop em langs den Rügg un Schuder dœr de Hut, He meen he schreeg in Dodesangst, un broch keen Stimm herut. He meen he greep mit beide Hann' un węhr sik vœr den Dod, Un föhl mank alle Schreckensangst, he röhr ni Hand noch Fot.Doch as he endli to sik keem, do gung se jüs ut Dœr, As Krid so witt, in Dodenhemd, un lücht sik langsam vœr. Dar steit en Posten eensam oppe Heiloh Un wannert still in Maanschin op un dal. De is der mit uns Herrgott un sin Flint Un sin Gedanken moderseeln alleen. De Heiloh liggt so ruhi un so brun Un wit, so wit de besten Ogen reckt, As leep se inne wide, wide Feern Mit Duff un Dak un Himmel all in Eens, Bet anne graue Kimming – em to Föten, So flack un welli as dat stille Haf.Dar steit he as en Schürpahl gegen Hęben – De Maanschin blinkert op sin Banjonett – Un lett de Ogen wannern langs de Heid, Vun Knüll to Knüll de gęle Schin hentlank, Un wit derœwer hin in Nach un Schatten Un wider noch, wo de Gedanken treckt, Bet an en Hus – de Prester anne Sit, De Bęk un Waterrœder an de anner, Un wannert mit de Bęk de Wisch hendal Bet an dat Heck un Port un in dat Holt – – Un nült de Kopp un steit un seggt: Maria!Denn geit he wedder langsam op un dal. Wat schall man don? Gedanken hebbt ęrn Gank, Un op de Heiloh stöt se narbens an. Dar fleegt se, as en Holtduv langs de Marsch – To Hus, to Hus! süh an! wa hett se't ili, Un is al bi de Höchden ut't Gesich. Wul œwert Moor – dar flog se so to Tiden, Wenn he un Obbe arbeidn bi den Törf; Wul dörch de Abendluf – hoch œwern Eschbom, Wenn se in Schummern seten vœr de Dœr. Do weer dat schön! do weer dat all so ruhi, Un Morgens weck se nich de Larmkannon. Denn wanner he na Hansohm un de Mœl Un hin un hęr vunt Hus, as nu dat Denken.Nu hett he lęben lehrt un starben sehn Un weet, de Welt is bunt un kort dat Lęben, De Minschen kamt un gat der as de Heidblöm, De ward topett un plückt un ward toręten Un blöht doch narbens, wenn man se verplant, Un weert ok in de warmste Prestergarn. He hęvt den Kopp un wannert wedder los. Wat kumt dar langs de Heid in Hot un Stock? Weer't vun de anner Sit, so gnad em Gott! He steit un süht sik um – denn kumt he neger. De hett de Breed – doch geit he stif un möd; Wat söcht de hier bi Nachten inne Wildnis? »Wer da?« Min Heinri! – Gott, du lewe Gott!Un kost dat ok en Kugel un dat Lęben – De Flint is weg, se fat sik um den Hals – De Ole is de Hot vun Köppen fulln: Do schint de Maan em op sin Pockennarben Un op de Haar mit Grau un Sülwer mank, Un in de blauen Ogen stat de Thran. Gottlof! du büst mi blęben! nu ist gut! Doch Heinri kann man ęben seggn un snuckern: Wi hangt tosam bet an uns sęli Enn'. De Mann de wull liggn, De Kater wull singn. Do neem he den Kater Un smeet em int Water: Ik will di doch wisen Wull Herr in min Hüsen! Do legg he sik dal Un sleep as en Pahl. Do keemn se ganz lisen In Schün un in Hüsen Un pipen so lise Un gnappern de Müse, Un gnippen un gnappen Un slicken un slappen Op Bör' un in Schappen Vun Schüttel un Teller, To Bœn un in Keller. Se eten sin Speck, Toreten sin Säck, Se eten sin Metten Un keemn in sin Betten: Dar beten de Æs Den Mann inne Nœs! Sin Moder geit un jammert, Sin Vader wischt de Thran, Ik melk de Köh un fęg de Stuv, Mi lat se stan un gan.De Nawers kamt to trösten Un snackt en hartli Wort, Un wenn se tröst, un wenn se weent, Slik ik mi truri fort.Des Abends inne Kamer Bi depe düstre Nach, Denn ween ik all de Laken natt, Bet an den hellen Dag.Se hebbt je noch en annern, Se hebbt je noch en Sœn: Ik heff je nix as bittre Thran, Un mutt se heemli ween'n.Un kamt sin Kameraden Un seggt, wa brav he weer, So mutt ik rut alleen nan Hof, Un legg mi anne Eer.Mi dünkt, ik hör dat Scheten, Un wa de Kugeln fallt, Mi dünkt, ik hör, he röppt, he röppt: Min Anna, kumm man bald! En Jäger gung to jagen ut, He gung int gröne Holt; En Blomstruß harr he an sin Hot, En Fingerrink vun Gold.Int Hus so grot, int Hus so stolt Dar wahn en Dam so fin, Se steek den Rink em an de Hand: »Nu büst un blüfst du min!«He gung un schot de Hasen dot, He schot dat wille Reh. Wat funn he dar int gröne Holt? En Mäden oppe Knee.De roden Eerdbein plück se af, De grön de leet se stan. »Kumm mit, kumm mit ut gröne Holt! Min Jagen heff ik dan!Wat schęr ik mi um Hus un Feld Un Gold un Geld derbi! De Leev is Allens op de Welt, Un De Spree de is kam, Singt lusti vun babn, Kumt ok wul de Hadbar, Kumt ok wul dat Fröhjahr Un all wat der singt, Wat Summer uns bringt.De Winter is hin As Snee anne Sünn, As Kummer an Morgen, As Klagen un Sorgen Un Gram œwer Nacht, Wennt Hart wedder lacht. Ik wull, wi weern noch kleen, Jehann, Do weer de Welt so grot! Wi seten op den Steen, Jehann, Weest noch? bi Nawers Sot. An Hęben seil de stille Maan, Wi segen, wa he leep, Un snacken, wa de Himmel hoch Un wa de Sot wul deep.Weest noch, wa still dat weer, Jehann? Dar röhr keen Blatt an Bom. So is dat nu ni mehr, Jehann, As höchstens noch in Drom. Och nę, wenn do de Scheper sung, Alleen, int wide Feld: Ni wahr, Jehann? dat weer en Ton! De eenzige op de Welt.Mitünner inne Schummerntid Denn ward mi so to Mod, Denn löppt mi't langs den Rügg so hitt, As domals bi den Sot. Denn dreih ik mi so hasti um, As weer ik nich alleen: Doch Allens, wat ik finn, Jehann, Dat is – ik sta un ween. De Hansohm wahnt ok redi wunnerschön! De Wisch an Garn un an de Wisch dat Holt, Un rechts un links de Möller un de Prester: De hett genog vun Eer un ok vun Himmel, De döss ni wannern na Amerika – Vun vœrn de warme Sünn, na'n achtern Schatten, Un rund herum de gröne Ogenweid ...He's ok al rut un lett de Ogen lopen, De Sünn un Wollgefalln op beide Backen. He kikt mal œwern Dik un na de Swan, Un hört vœr Dœr dat Water un de Rœder: Dats nett vun Feerns, ok wenn man öller ward Un hett al graue Haar, as Hansohm kręgn hett. Dat ward Een nödi as dat dägli Brot, Een smeckt doch nix, wenn dat en daglang feilt, Un de Gewohnheit makt dat jümmer söter; Un Hansohm, de ni Kind noch Küken hett, – Uns Heinri is eerst dar, so lang he grot is – Steit nu binah as fröher Obbe dę, Un kikt na Böm un Büsch, as weern't sin Kinner.Uns Heinri sluntert lewer langs den Hof Un süht na Risen un Levkojenplanten, Un wa de dicken Köpp vun Bohn un Arfen In lange Reegn de swarten Betten klövt.Dat is en egen Bengel, still un schu. Man schull wul meenn, de kunn en Eek utriten: Dat deit he ok – son lüttje as en Finger, Wenn he een finnt, wo Minsch un Veh herumpett, Un driggt se sorgsam, as en Vagelnest, Mit beide Hann', un plant se still in Garn.Vunmorgens geit he lingelangs den Hof Un stellt sik anne Heck, de na de Wisch geit. He lœhnt sik mit de Ellbagn op de Port, Un süht gedülli na de Köh int Grasen. Wa rükt dat söt un krüdri na kanneelblöm! Un stormt der grön un safti rut ut Gras! Un langs de stille Wisch mit stille Köh Dar drus't un drömt de Mœlenbęk hintlank Un blinkert as en Spegel mit en Goldrahm Vun Botterblöm, so sach un doch so ili, As gev dat nerrn in Schatten wunner Wichtigs, Wo he sik mank de Ellernbüsch verstickt! – –Wat knarrt un klirrt dar rechter Hand in Tun, De as en gröne Mür de Wisch hentlanktreckt? Un baben sitt he vull vun witte Blöm; De is so dich, de lett keen Mus hendœr, Un hoch, dar kann keen Mann herœwer kiken. – Weer dat de lüttje Port na Presters Garn? Wa hasti wenn' uns Heinri dat Gesich, As harr em vun de Im, de da herumsingt, Een gar to näswis' um de Ohren summt. He rich sik op un trę en Schritt torügg Un stunn in de kanneelbüsch mank de Blœder. Denn keek he langs den Stig an Pastors Tun, Un glup as schull der Wunner wat herut kam.Dat weer ok wat! Toeerst en sachen Stimm, De bi sik sülm en Melodie hinmummel, Un denn en Kleed – so witt! un ok en Strohhot! – Un denn, so swęv der'n Engel langs dat Gras In hellen Sünnschin un in dicken Schatten, Un lach un lęv as Ros' in Morgendau; Un doch en Hals, as weer't en witte Tulk! Se neem den Hot gemächli œwern Arm Un streek dat Haar sik vunne Steern torügg: Do sluntern ęr de dicken brunen Flechten De Schullern dal, as weer't en Last to dręgen! So kumt se sachen langs den Stig tohöch Un buckt sik dann un wann en Blom to plücken, 7n steit mal still un süht sik rund herum: Wenn se dat wuss, dat wi hier stat to kiken, Wa se sik bi ęr Kleed an Bossen pult, Un mit de Blöm sik putzt – war se roth warrn!Doch süh? wat is der los? – Du lewe Gott! De Bull! de Bull! – un Heinri schriggt vertwifelt, He springt, as weer't en Stęgelsch, œwert Heck, He ritt inn Griff en Sleetbom ut de Port, He is al op den Stig un draut un prahlt, Un schriggt un flüggt, as goll't sin egen Lęben, Un all as weer he rasend, op den Stier.Maria keem noch mit den Schreck dervun, Dat hung man an en Haar, so harr he tostött, Do föhl he langs den Rügg en Slag, un noch een, Un wedder een, as wenn man Arfen döscht, Un brüll, un wüthi dreih he sik herum Mit rode Ogen un mit lange Tung, De Kopp vœrschreeg na Eer un kratz de Bülten,As wull he seggn: wer dœrt dat mit mi wagen? Doch as he man de Stimm hör fast un sęker, De commandeer, un seeg den Stock tohöch, En Mann un Ogen, de ni vun em wiken: So wenn' he sik in Brummen langsam af Un knurr sik langs dat dichte Gras darvun.As Heinri sik herumdreih na dat Mäden, Do weer se ahn en Wort un ahn en Lut Un likenblass beswöt in Omach fulln, Un leeg derhin, de Hot noch œwern Arm.Nu keem de Reeg an em mit Angst un Schrecken, De ęben vœr de Oss ni bęv noch schütter. He smeet sik op de Kneden vœr ęr dal Un heel ęr Kopp to höch un neem ęr Hann', Un reep ęr schüchtern, doch so angst un pinli, Dat muss en Doden wecken ut den Slap.Doch as se nu de Ogen grot heropslog Un swack un still umhęrseeg as in Drom, Un deep de Athen keem un in de Backen En bęten Roth, dat schin man ęben dœr, Do neem he ęr vœr Freid in beide Arms Un hęv ęr as en Kind, as harr he't funn', As weer't sin egen, vœr sik inne Luft Un drog ęr lud in Lachen un in Weenn Un Snacken, hoch- un plattdütsch mank enanner, Den Stig hentlank un dœr de Presterport, Un sett ęr dar in Schatten op de Bank.Eerst scham se sik, war roth un wedder bleek, Un seet un wreng ęr Hann' un seeg herum: Mir eenmal slog se em de Arms um Hals Un seeg em an mit grote brune Ogen, Versteek den Kopp an em un seggt – Min Heinri! Denn klopp man ant Finster, Denn klopp du man sacht, Dat Dörp liggt to slapen Un still is de Nacht.Denn klopp man ant Finster, Man sacht anne Rut, Ik hör di int Slapen, So kam ik herut.De Garn is so ruhi, De Maan is so blank, Kumm sacht, kumm vunnacht, Kumm de Stig man hentlank!Dar steit de ol Wichel, Darünner de Steen, Un beid wüllt wi sitten, Nan Hęben rop sehn.Un beid wüllt wi snacken So heemli, so sacht, Un nümms schall dat węten, As Maan un de Nacht. Oppen Karkhof ünnern Lindenbom Dar slapt twee Leefsten un drömt en Drom.Se slapt un drömt de lange lange Nacht, Un lurt un lurt op den jüngsten Dag. –De Vader sä: min Dochter is rik, En Kœthnerssœn de is ęr ni lik.De Moder sä: min Dochter is fin, De Vullmacht sin Sœn de mag ęr li'n.Se sä: ade min Leev, min Lębn, Min Vader hett mi en Annern gębn!»Dat lid ik nu un nimmermehr, Ehr liggt wi beid inne kole Eer!«Dar weer keen Hölp, dar weer keen Rath, Do dęn se beid de schrecklige Dad.Un weer keen Rath oder Hölp ni mehr, So lat se slapen inne kole Eer.So lat se töben ton jüngsten Dag, Ob Gott se tosam opwaken mag. –Dar weiht inne Nacht en Wind ut Nord, Dar is keen rode Blom, se sünd all versort. An de Kark Wahnt de Prester, Un de Möller wahnt an Dik, Un ik wahn Bi min Leefste, Seeg ęr jeden Ogenblick.Geit de Klock Anne Karkwand, Gat de Rœder innen Grund, Geit min Hart Noch vęl muntrer, Nix as Lev de drift dat rund. Nu hört ihr lieben Leute, Gestern ist nicht heute, Heut ist nicht morgen, Dat Künfti is verborgen, Verborgen is dat Künfti, Denken is vernünfti, Vernünfti is dat Denken, En Kęd hett ęr Lenken, Ęr Lenken hett de Kęd, Ęr Haken hett de Ręd, De Ręd hett ęr Haken, De Win wasst an Staken, An Staken wasst de Win, Un de Kraft sitt derin, Binn sitt de Kraft, Un in Hart sitt de Macht, Un in Hart sitt de Moth, Un dat Letzte is de Dod; Doch alle Enn' un Anfang is bi Gott. Ik kreeg Jüm Breef bi gude Gesundheit, Un seeg, wa't all bi Jüm noch rund geit, Wa't mit de Koh un mit de Hund steit Un mit dat Pęrd, Un dat Anntrin noch jümmer de Mund geit Asn Lammersteert.Jüm schrivt mi, dat dat Korn gut stan deit, Un dat Jüm lütt Jan Paul al gan deit, Un dat Jüm Psepter de Junges slan deit, As weert nix Guds, Un dat Jan Discher bi Jüm wahn' deit Int Achterhus.Plünn Antje hett mi letz de Breef broch, Un hett mi seggt, de Püttjer lęv noch, Un sin Jan Hinnerk weer de Sleef noch Vun fröher her, Un all dat Nies, wat sunsten gev noch Vun Em und Ęr.Dat 's ditmal Allens, wat ik węten do, Opn anner Mal mehr, wenn'k wat vergęten do; Plünn Antje bringt ok noch en Bęten to Jan Paul sin Mund. Gott gęv Jüm, wat ik wünsch un będen do: Blivt All gesund. Wenn Abends roth de Wulken treckt, So denk ik och! an di! So trock verbi dat ganze Heer, Un du weerst mit derbi.Wenn ut de Böm de Blœder fallt, So denk ik glik an di: So full so menni brawe Jung, Un du weerst mit derbi.Denn sett ik mi so truri hin Un denk so vęl an di. Ik ęt alleen min Abendbrot – Un du büst nich derbi. »kraut! Kraut!« De Heiders slapt gehöri ut, Hier sünd noch Luken vœr. Uns Annre ward dat nich so gut, Wi mœt der fix hendœr! Ik kam nu al vunn Butendik Ut't natte kole Haf; De reckt sik mal un wunnert sik – Un seilt noch wedder af.»Kraut! Kraut!« De Dare pumpt ęr Ammer vull: »Kraut! lębendi un krall! Min Deern, wenn'k jümmer töben schull, Warn se vœr Abnd ni all.« Dar kumt Een mit en Achndeelssett: »Min Kind, de Kraut sünd rar! – Scheerkrauten? nę! de weern ni fett, De wasst bet tokum Jahr.«»Kraut! Kraut!« Wa weer de Jümfer al in Staat, In Schoh un Strümp un all! De Hals so witt, de Haar na'n Draht, As schull se glik to Ball! Un Unserener stiggt barfot Vun Büsum na de Heid, Un hett se denn ęr Solt op Brot, So ist aln grote Freid.»Kraut! Kraut!« Wa lett dat Mark doch wunnerschön Mit all de Lust un Pracht! Un rund herum de Böm so grön, Dat Allens lęvt un lacht! Un Hus bi Hus en Bank so witt Un Finstern spegelglatt, Un de dar binn' un buten sitt, De lęvt un freit sik satt.»Kraut! Kraut!« O wahn ik hier un harr min Brot Un keek hier Sünnabnds ut! Mi dünkt, mi weer dat Hart so grot, As wull't mi baben rut. De Boden all in Sünnenschin, De Wagens un de Pęr: Mein Gott! wa kunn ik glücklich sin, Wenn'k blot en Heider weer!»Kraut! Kraut!« Wa weer de Mann doch dodenblass, De dar ut't Finster kik! Bewahre! ik entzück mi fast Un meen, ik seeg en Lik! – Nę, lewer sund un guden Moth, As krank un inne Heid! Bewahr mi man de lewe Gott, Dat mi't nie slechter geit! Bi' ik keen Sadelpęrd, bruk ik keen Tom, Plück ik min Ritpitsch af uten Wichelbom!Nachtens wennt düster is, stormt dat un ras't, Min is dat beste Pęrd, wat de Wischen gras't!Black, reck de Poten ut! fleeg as de Wind! Drigg mi dœr Storm un Nach bet min leefste Kind!Weest du wa't Finster klickt? weest du wa't deit? Spring ik bi Leefste rin, spring du na de Weid! –Lusti is't Lęben ahn Tœgel un Tom! Vageln plückt Kürschen: wokeen hört de Bom? Jehann, nu spann de Schimmels an! Nu fahrt wi na de Brut! Un hebbt wi nix as brune Pęr, Jehann, so is't ok gut!Un hebbt wi nix as swarte Pęr, Jehann, so is't ok recht! Un bün ik nich uns Weerth sin Sœn, So bün'k sin jüngste Knecht!Un hebbt wi gar keen Pęr un Wag', So hebbt wi junge Been! Un de so glücklich is as ik, Jehann, dat wüllt wi sehn! Min Modersprak, wa klingst du schön! Wa büst du mi vertrut! Weer ok min Hart as Stahl un Steen, Du drevst den Stolt herut.Du bögst min stiwe Nack so licht As Moder mit ęrn Arm, Du fichelst mi umt' Angesicht Un still is alle Larm.Ik föhl mi as en lüttjet Kind, De ganze Welt is weg. Du pust mi as en Vœrjahrswind De kranke Boss torecht.Min Obbe folt mi noch de Hann' Un seggt to mi: Nu bę! Un »Vaderunser« fang ik an, As ik wul fröher dę.Un föhl so deep: dat ward verstan, So sprickt dat Hart sik ut. Un Rau vunn Himmel weiht mi an Un Allns is wedder gut!Min Modersprak, so slicht un recht, Du ole frame Ręd! Wenn blot en Mund »min Vader« seggt, So klingt mi't as en Będ.So herrli klingt mi keen Musik Un singt keen Nachtigall; Mi lopt je glik in Ogenblick De hellen Thran hendal. Son Püsseln un Garneern un Arfen planten Dat gift en rechte Seel- un Arbeitsruh. De Platz an Tun hentlank is doch de beste, De hett de frie warme Morgensünn. En beten rop dar gift dat Hus al Schatten Un ok de Eschen baben œwerhin. Wa is de wussen! Dat is rein en Kęrl, En breden Sleef – un schier! un wat vœrn Höchde! De Tun ward ok to breet, de mutt mal knippt warrn, He's ok to hoch vœr Greten mit ęr Tüg. Wa hett dat Unkrut ünner Dęg un Tier! Brennetteln? töf, dat Deert! ik will di krigen! Un all dat anner Tüs mit lange Wutteln, Al all de Köpp herut – un Quitsch un Quęken! Son Judenschol! – wa hett dat Lust to wassen! Dats rech en Irrgarn ... kikt se ni herut Mit blanke Köpp, as hörn se mit dermank? Wulln ok mal tosehn, ob de Sünn noch schin? Un Höhnerswark – man los! – en För to Tid! En arm Kastanje rein dermank versnęrt! De schüll jüm doch ni ... »Guden Morgen, Nachbar!« De Ole rich sik langsam inne Höch Un wisch den Sweet vun Näs un Pockennarben – »Gun Morn Herr Paster! dats en Vœrjahrsdag! So mutt dat węn, dat is al redi warm!« Herr Paster lę de Ellbagn op den Tun Un keek na alle kannten in den Garn. De Tulken keemn al op un Osterblöm, De Stickbęrnbüscher harrn al gröne Blœd, Doch heeln de Im sik an de Pęperblöm, Un sachden keem de eerste Bottervagel So lisen as en Blatt, un blank as Gold, Vunt Hus herœwer inne helle Sünn, As keem he vun den Eschenbom hendal. Doch seet he kum, so keem en anner Fleerlink Dœrt Hus hendœr in vuller Fahrt un Hitten. De Parlen stunn' em hell um Mund un Vœrkopp, Un um de Schullern slunkern gęle Haar. De seeg ut blaue Ogen wild herum, De Mütz in Hand, he söch wul na de anner. »Wa hett Ęr Heinri dar en Jung so smuck As Melk un Blot,« so seggt Herr Paster lisen: »De's jüs so old as min Maria ęr. To Pingsten kumt se mal mitsams ęr Docter. Dat ward en Lęben vœr de beiden Jungs! Min Dochter ward sik ok vun Harten frein, De hollt noch jümmer vęl vun Se Ęr Heinri.«Ja, ja! seggt do de Ol, he ist ok weerth – Ik will ni vun em spręken – he is gut; He harr wul höger kam kunnt, wenn he wull; He dę vœr mi, wat węni Kinner do't. Gott lohnt em dat! Herr Paster kamt Se in Un nęhmt Se'n Pip un'n kolen Drunk vœrleef! Lop rin Jung! segg Bescheed, Herr Paster kumt! Blauwippsteert an Bęk, Lüttj Rothback inne Kœk, Lüttj Flasskopp ant Spinnrad – Kumm, ra' mal, wat is dat? Un wullt du ęr fang', Ra' jo ni to lang! Kumm mit, dat graut int Osten, Kumm mit, un mak doch to! »Ik kann ni gan, ik kann ni stan, Min Hart dat kloppt mi so!«Ik dręg di oppen Armen, Ik dręg di bet ant Boot! »Wat schall min arme Moder seggn, De weent un schriggt sik dot!«Din Moder ward sik trösten, Din Vader is to hart! Ik will din Vader un Moder węn, Bet he mal anners ward.»Ik kann ni vun di laten, Keen Annern bün ik gut!« So dręg ik di op beide Hann' Bet ut de Welt herut!Ik heff min Boot int Water, Ik heff min Schipp in See, Ik heff min Leefste in min Arm: Min Vaderland, ade! Dat gift keen Land so grön un so schön – O weer ik wedder to Hus! Dar singt de Vageln so fröhli, Dar is de Schatten so köhli – O dat ik wannern muss!En Garn de liggt dar achter den Tun, Dar blömt de Rosen so roth. Min Leefste de neem sik en Annern, Gesellen un de mœt wannern: Ade, du Leefste, lęv wol!Un Vader is dot, un Moder is dot – O leeg ik dar ünner de Eer! Dar sungn de Vageln so fröhli, Dar weer de Schatten so köhli – Ik seeg di nimmermehr! Verstęken mank Eschen dar steit en lütt Hus, Da's Abends so sachen, dar röhrt sik keen Mus, Dar schint ut de Blœder en Licht rein so blank, En Olsche in Lœhnstohl, un Se op de Bank.Dat schint mi in Ogen, dat treckt mi in Sinn, Dat treckt mi in Schummern so heemli derhin, So warm un so luri, weet sülm ni wosück – Ik sta ünnert Finster un frei mi un kik.Un sitt wi to snacken umt Licht oppe Bank, So schint mi ęr Backen noch eenmal so blank, Denn is dat so ruhi, denn röhrt sik keen Mus: O, kunn ik der bliben, un muss ni to Hus! Ręgen, Ręgen drus', Wi sitt hier warm in Hus'! De Vageln sitt in Bom to kurn, De Köh de stat an Wall to schurn: Ręgen, Ręgen drus', Wi sitt hier warm in Hus'!Ręgen, Ręgen rusch, Wa rükt dat ut den Busch! De Blöm de hangt so slapri dal, De Böm de röhrt de Blœd ni mal: Ręgen, Ręgen rusch, Wa rükt dat ut den Busch!Ręgen, Ręgen sus' Vun baben op uns Hus, Vunt Dack hendal in striken Strom Un lisen ut den Eschenbom: Ręgen, Ręgen sus' Vun baben op uns Hus.Ręgen, Ręgen rull, Bet alle Gröben vull! Denn lat de Wulken œwergan, Lat de Sünn wedderkam': Ręgen, Ręgen rull, Bet alle Gröben vull! Wo is din Vadershus, Wo is de Port? »Buten, dat Dörp to Enn', Buten den Ort.«Wo is din Kamerdœr, Wo is din Stuv? »Baben na't Finster rop Rankt sik en Druv.Kumm du um Merrennacht, Kumm du Klock een: Vader slöppt, Moder slöppt, Ik slap alleen.Kumm anne Kœkendœr, Kumm anne Klink: Vader meent, Moder meent, Dat deit de Wind.« –Baben nan Finster rop Rankt sik en Druv: Achter dat Swölkennest Bu't en witte Duv! In Garn ünnert Finster – de Bom is so grön – Singt all Nacht en Vagel so truri, so schön.Bi Meddersch schreeg œwer – so witt is de Stuv – Singt all Dag Anneeten un lacht as en Duv.Dat lacht un dat weent, un dat kloppt mi ant Hart, Kloppt jümmer in Takt, bet en Leed derut ward. »lütt Ebbe, kumm ropper, hier babn na de Föst, Krup ünner, ja kik mal, hier bu't wi en Nest. Du sittst as Gardrutjen ęr Hahn ünnert Bett, As en Mus in en Heeddis', wa nett, o wa nett!« –Du Spitzbov, du Gaudeef, man weg, ga man weg! Weest noch vergangn Jahr? O wa slech, o wa slech! Wa seet ik un brö, harr ni Korn oder Kröm, Un Spatz flog to Dörp, räsonneer inne Böm.Du Spitzbov! du Gaudeef! – »Lütt Ebbe, swig still, Vuntjahr ward't ganz anners: will mi bętern – ik will! Mi steken de Fettdun – kumm, kik mal wa schön! Vuntjahr ward dat anners, schast sehn, schast man sehn!De Hadbar kumt bald, wahnt uns dicht œwern Kopp, Bu't en Hus as en Korf, stellt sik baben derop, Op een Been, opt anner, de Nœs inne Flünk! Wa klappert he fründli: Gudn Morn, Nawer Lünk!Un denn schint de Sünn hier lankt Dack rein so blank, Un denn treckt de Rok hier vunn Schösteen hentlank, Un denn kumt Annstina mit Weten un Kaff: Tuck, tuck! – Kikriki! un wi beidn krigt wat af.Ok heff ik man sehn, hier de Koppel int Gras: Nawer Anton will Rogg sei'n, dat kumt uns to pass; Un denn hier de Bom vœr uns Kinner to fleegn, Un wi merrn dermank, watn Vergnögn, watn Vergnögn!«Du Spitzbov, lat sehn: dats dat Nest? dats dat Nest? Mak to, un hal Feddern un Dun, dats dat Best! Ol Anton sin Pudelmütz liggt günd achtern Tun: Plück af, mak man to, lats man bu'n, lats man bu'n! Möllerburß so flink un keit, Wa he springt un dreiht! Sin Haar is so plusti, Sin Bart is so dusti, Bętn Klister op de Backen, Un'n Spitzbov inn Nacken, Flüggt rum mank den Mehlstuff, Kridewitt as en Duv.Sünnabnds mit min Achendeel Kam ik rop na Mœl. Denn geit se un klappert, Denn steit he un plappert: Wa is he bepudert! Wa spaßt he un sludert! Un wenn 'k em den Schüllnk gęv, Wa kikt he verlevt!Awer keem he mi to neeg, Sett ik em torech! Wa wull ik em pulen! Wa wull ik em ulen! Ik klopp em de Jack ut, As stöv ik en Sack ut: Sunst kunn' je all Lüd sehn, To Mœl weer ik węn. Se is doch de stillste vun alle to Kark! Se is doch de schönste vun alle to Mark! Se weekli, so bleekli, un de Ogen so grot, So blau as en Hęben un deep as en Sot.Wer kikt wul int Water, un denkt ni sin Deel? Wer kikt wul nan Himmel, un wünscht sik ni vęl? Wer süht ęr in Ogen, so blau un so fram, Un denkt ni an Engeln, un allerhand Kram? Kumt Vœrjahr man wedder, So kumt ok de Freid: Kumt Gras op de Wischen, Kamt de Köh op de Weid.Kumt de Sünn dœr de Wulken Un de Hadbar opt Nest – Un Abends en Maanschin, Denn kumt eerst dat Best. Du brochst mi bet den Barg tohöch, De Sünn de sack hendal: Do säst du sachen, dat war Tid, Un wennst di mit enmal.Do stunn ik dar un seeg opt Holt Grön inne Abendsünn, Denn seeg ik langs den smallen Weg, Dar gungst du ruhi hin.Do weerst du weg, doch weer de Thorn Noch smuck un blank to sehn; Ik gung de anner Sid hendal: Dar weer ik ganz alleen. –Nös heff ik öfter Afsched nam' – Gott weet, wa mennimal! Min Hart dat is dar baben blębn, Süht vun den Barg hendal. Wo dat Echo schallt Dœr de Böken hin, Na de gröne Wald Treckt mi Hart un Sinn, Wenn de Droßel fleit, Wenn de Blœder weiht, Wenn de Wind der geit Baben hin.De is jümmer fri, As de grote See; Dar is Rum vœr mi Un dat schüchtern Veh, Vœr de bittre Noth, Vœr den lewen Gott, Un dar deit de Dod Nich mal weh.Wenn de Droßel fleit, Spring ik rut to Holt, Wenn de Blœder weiht, Ga ik noch to Wold: Och, de seeg mi springn Un de hör mi singn, Un dar much ik liggn Still un kold. Ol Trin anne Lamp, Ol Hans innen Damp, Ol Trina mit Brillen, Ol Hans mit sin Grillen, Se spinnt un se snackt, Kaut Schęv un Toback. Hell int Finster schint de Sünn, Schint bet deep int Hart herin; All wat kold is, dump un weh, Daut se weg, as Is un Snee.Winter weent sin blanksten Thran, Vœrjahrtsathen weiht mi an, Kinnerfreid so frisch as Dau Treckt mi dœr vunt Himmelsblau.Noch is Tid! o kamt man in, Himmelblau un Vœrjahrssünn! Lacht noch eenmal warm un blid Deep int Hart! o noch ist Tid. De Rau de treckt dœr Hus un Stall, dat ganze Feld is still, De Schatten liggt in Dœr un Dęl, de Sünnschin oppen Knüll.Dar is en Platz vœr Fręd un Glück, to Sit de junge Fru! Se sitt un hollt en Kind in Schot, se spęlt, se lacht in Ruh.Keen Wulk is in de blaue Luft, keen Fol in dit Gesich. Keen Lut! as œwert stille Feld de Klocken feierlich. Wul achtern Wall to schuern, Wul mank dat Gras to liggn, Dar is dat nett to luern, Dar is dat smuck to singn; Dar stiggt de Lurk mi œwern Kopp, De Iritsch sett sik dal, Dar singt wi Vageln alltohop Wi Vageln alltomal. Inn Klockenthorn babn Karkenbœn Dar geit en Rad mit isern Tähn, Un wenn de ole, de dowe, de Küster ni weer, So keem der keen starbens Minsch, vunne ganze Eer.De Möllerbursch sitt ganz alleen, He süht in dat Rad, dat drift de Steen Un wenn de ole, de dowe, de Küster sin Dochder ni weer, Wat kunn der so lusti sik dreihn oppe ganze Eer?